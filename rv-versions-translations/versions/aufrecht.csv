01.001.01	a	agním īḷe puróhitaṁ yajñásya devám r̥tvíjam
01.001.01	c	hótāraṁ ratnadhā́tamam
01.001.02	a	agníḥ pū́rvebhir ŕ̥ṣibhir ī́ḍyo nū́tanair utá
01.001.02	c	sá devā́m̐ éhá vakṣati
01.001.03	a	agnínā rayím aśnavat póṣam evá divé dive
01.001.03	c	yaśásaṁ vīrávattamam
01.001.04	a	ágne yáṁ yajñám adhvaráṁ viśvátaḥ paribhū́r ási
01.001.04	c	sá íd devéṣu gachati
01.001.05	a	agnír hótā kavíkratuḥ satyáś citráśravastamaḥ
01.001.05	c	devó devébhir ā́ gamat
01.001.06	a	yád aṅgá dāśúṣe tvám ágne bhadráṁ kariṣyási
01.001.06	c	távét tát satyám aṅgiraḥ
01.001.07	a	úpa tvāgne divé dive dóṣāvastar dhiyā́ vayám
01.001.07	c	námo bháranta émasi
01.001.08	a	rā́jantam adhvarā́ṇāṁ gopā́m r̥tásya dī́divim
01.001.08	c	várdhamānaṁ své dáme
01.001.09	a	sá naḥ pitéva sūnávé 'gne sūpāyanó bhava
01.001.09	c	sácasvā naḥ svastáye
01.002.01	a	vā́yav ā́ yāhi darśatemé sómā áraṁkr̥tāḥ
01.002.01	c	téṣām pāhi śrudhī́ hávam
01.002.02	a	vā́ya ukthébhir jarante tvā́m áchā jaritā́raḥ
01.002.02	c	sutásomā aharvídaḥ
01.002.03	a	vā́yo táva prapr̥ñcatī́ dhénā jigāti dāśúṣe
01.002.03	c	urūcī́ sómapītaye
01.002.04	a	índravāyū imé sutā́ úpa práyobhir ā́ gatam
01.002.04	c	índavo vām uśánti hí
01.002.05	a	vā́yav índraś ca cetathaḥ sutā́nāṁ vājinīvasū
01.002.05	c	tā́v ā́ yātam úpa dravát
01.002.06	a	vā́yav índraś ca sunvatá ā́ yātam úpa niṣkr̥tám
01.002.06	c	makṣv .ìtthā́ dhiyā́ narā
01.002.07	a	mitráṁ huve pūtádakṣaṁ váruṇaṁ ca riśā́dasam
01.002.07	c	dhíyaṁ ghr̥tā́cīṁ sā́dhantā
01.002.08	a	r̥téna mitrāvaruṇāv r̥tāvr̥dhāv r̥taspr̥śā
01.002.08	c	krátum br̥hántam āśāthe
01.002.09	a	kavī́ no mitrā́váruṇā tuvijātā́ urukṣáyā
01.002.09	c	dákṣaṁ dadhāte apásam
01.003.01	a	áśvinā yájvarīr íṣo drávatpāṇī śúbhas patī
01.003.01	c	púrubhujā canasyátam
01.003.02	a	áśvinā púrudaṁsasā nárā śávīrayā dhiyā́
01.003.02	c	dhíṣṇyā vánataṁ gíraḥ
01.003.03	a	dásrā yuvā́kavaḥ sutā́ nā́satyā vr̥ktábarhiṣaḥ
01.003.03	c	ā́ yātaṁ rudravartanī
01.003.04	a	índrā́ yāhi citrabhāno sutā́ imé tvāyávaḥ
01.003.04	c	áṇvībhis tánā pūtā́saḥ
01.003.05	a	índrā́ yāhi dhiyéṣitó víprajūtaḥ sutā́vataḥ
01.003.05	c	úpa bráhmāṇi vāghátaḥ
01.003.06	a	índrā́ yāhi tū́tujāna úpa bráhmāṇi harivaḥ
01.003.06	c	suté dadhiṣva naś cánaḥ
01.003.07	a	ómāsaś carṣaṇīdhr̥to víśve devāsa ā́ gata
01.003.07	c	dāśvā́ṁso dāśúṣaḥ sutám
01.003.08	a	víśve devā́so aptúraḥ sutám ā́ ganta tū́rṇayaḥ
01.003.08	c	usrā́ iva svásarāṇi
01.003.09	a	víśve devā́so asrídha éhimāyāso adrúhaḥ
01.003.09	c	médhaṁ juṣanta váhnayaḥ
01.003.10	a	pāvakā́ naḥ sárasvatī vā́jebhir vājínīvatī
01.003.10	c	yajñáṁ vaṣṭu dhiyā́vasuḥ
01.003.11	a	codayitrī́ sūnŕ̥tānāṁ cétantī sumatīnā́m
01.003.11	c	yajñáṁ dadhe sárasvatī
01.003.12	a	mahó árṇaḥ sárasvatī prá cetayati ketúnā
01.003.12	c	dhíyo víśvā ví rājati
01.004.01	a	surūpakr̥tnúm ūtáye sudúghām iva godúhe
01.004.01	c	juhūmási dyávi dyavi
01.004.02	a	úpa naḥ sávanā́ gahi sómasya somapāḥ piba
01.004.02	c	godā́ íd reváto mádaḥ
01.004.03	a	áthā te ántamānāṁ vidyā́ma sumatīnā́m
01.004.03	c	mā́ no áti khya ā́ gahi
01.004.04	a	párehi vígram ástr̥tam índram pr̥chā vipaścítam
01.004.04	c	yás te sákhibhya ā́ váram
01.004.05	a	utá bruvantu no nído nír anyátaś cid ārata
01.004.05	c	dádhānā índra íd dúvaḥ
01.004.06	a	utá naḥ subhágām̐ arír vocéyur dasma kr̥ṣṭáyaḥ
01.004.06	c	syā́méd índrasya śármaṇi
01.004.07	a	ém āśúm āśáve bhara yajñaśríyaṁ nr̥mā́danam
01.004.07	c	patayán mandayátsakham
01.004.08	a	asyá pītvā́ śatakrato ghanó vr̥trā́ṇām abhavaḥ
01.004.08	c	prā́vo vā́jeṣu vājínam
01.004.09	a	táṁ tvā vā́jeṣu vājínaṁ vājáyāmaḥ śatakrato
01.004.09	c	dhánānām indra sātáye
01.004.10	a	yó rāyò 'vánir mahā́n supāráḥ sunvatáḥ sákhā
01.004.10	c	tásmā índrāya gāyata
01.005.01	a	ā́ tv étā ní ṣīdaténdram abhí prá gāyata
01.005.01	c	sákhāya stómavāhasaḥ
01.005.02	a	purūtámam purūṇā́m ī́śānaṁ vā́ryāṇām
01.005.02	c	índraṁ sóme sácā suté
01.005.03	a	sá ghā no yóga ā́ bhuvat sá rāyé sá púraṁdhyām
01.005.03	c	gámad vā́jebhir ā́ sá naḥ
01.005.04	a	yásya saṁsthé ná vr̥ṇváte hárī samátsu śátravaḥ
01.005.04	c	tásmā índrāya gāyata
01.005.05	a	sutapā́vne sutā́ imé śúcayo yanti vītáye
01.005.05	c	sómāso dádhyāśiraḥ
01.005.06	a	tváṁ sutásya pītáye sadyó vr̥ddhó ajāyathāḥ
01.005.06	c	índra jyaíṣṭhyāya sukrato
01.005.07	a	ā́ tvā viśantv āśávaḥ sómāsa indra girvaṇaḥ
01.005.07	c	śáṁ te santu prácetase
01.005.08	a	tvā́ṁ stómā avīvr̥dhan tvā́m ukthā́ śatakrato
01.005.08	c	tvā́ṁ vardhantu no gíraḥ
01.005.09	a	ákṣitotiḥ saned imáṁ vā́jam índraḥ sahasríṇam
01.005.09	c	yásmin víśvāni paúṁsyā
01.005.10	a	mā́ no mártā abhí druhan tanū́nām indra girvaṇaḥ
01.005.10	c	ī́śāno yavayā vadhám
01.006.01	a	yuñjánti bradhnám aruṣáṁ cárantam pári tasthúṣaḥ
01.006.01	c	rócante rocanā́ diví
01.006.02	a	yuñjánty asya kā́myā hárī vípakṣasā ráthe
01.006.02	c	śóṇā dhr̥ṣṇū́ nr̥vā́hasā
01.006.03	a	ketúṁ kr̥ṇvánn aketáve péśo maryā apeśáse
01.006.03	c	sám uṣádbhir ajāyathāḥ
01.006.04	a	ā́d áha svadhā́m ánu púnar garbhatvám eriré
01.006.04	c	dádhānā nā́ma yajñíyam
01.006.05	a	vīḷú cid ārujatnúbhir gúhā cid indra váhnibhiḥ
01.006.05	c	ávinda usríyā ánu
01.006.06	a	devayánto yáthā matím áchā vidádvasuṁ gíraḥ
01.006.06	c	mahā́m anūṣata śrutám
01.006.07	a	índreṇa sáṁ hí dŕ̥kṣase saṁjagmānó ábibhyuṣā
01.006.07	c	mandū́ samānávarcasā
01.006.08	a	anavadyaír abhídyubhir makháḥ sáhasvad arcati
01.006.08	c	gaṇaír índrasya kā́myaiḥ
01.006.09	a	átaḥ parijmann ā́ gahi divó vā rocanā́d ádhi
01.006.09	c	sám asminn r̥ñjate gíraḥ
01.006.10	a	itó vā sātím ī́mahe divó vā pā́rthivād ádhi
01.006.10	c	índram mahó vā rájasaḥ
01.007.01	a	índram íd gāthíno br̥hád índram arkébhir arkíṇaḥ
01.007.01	c	índraṁ vā́ṇīr anūṣata
01.007.02	a	índra íd dháryoḥ sácā sámmiśla ā́ vacoyújā
01.007.02	c	índro vajrī́ hiraṇyáyaḥ
01.007.03	a	índro dīrghā́ya cákṣasa ā́ sū́ryaṁ rohayad diví
01.007.03	c	ví góbhir ádrim airayat
01.007.04	a	índra vā́jeṣu no 'va sahásrapradhaneṣu ca
01.007.04	c	ugrá ugrā́bhir ūtíbhiḥ
01.007.05	a	índraṁ vayám mahādhaná índram árbhe havāmahe
01.007.05	c	yújaṁ vr̥tréṣu vajríṇam
01.007.06	a	sá no vr̥ṣann amúṁ carúṁ sátrādāvann ápā vr̥dhi
01.007.06	c	asmábhyam ápratiṣkutaḥ
01.007.07	a	tuñjé tuñje yá úttare stómā índrasya vajríṇaḥ
01.007.07	c	ná vindhe asya suṣṭutím
01.007.08	a	vŕ̥ṣā yūthéva váṁsagaḥ kr̥ṣṭī́r iyarty ójasā
01.007.08	c	ī́śāno ápratiṣkutaḥ
01.007.09	a	yá ékaś carṣaṇīnā́ṁ vásūnām irajyáti
01.007.09	c	índraḥ páñca kṣitīnā́m
01.007.10	a	índraṁ vo viśvátas pári hávāmahe jánebhyaḥ
01.007.10	c	asmā́kam astu kévalaḥ
01.008.01	a	éndra sānasíṁ rayíṁ sajítvānaṁ sadāsáham
01.008.01	c	várṣiṣṭham ūtáye bhara
01.008.02	a	ní yéna muṣṭihatyáyā ní vr̥trā́ ruṇádhāmahai
01.008.02	c	tvótāso ny árvatā
01.008.03	a	índra tvótāsa ā́ vayáṁ vájraṁ ghanā́ dadīmahi
01.008.03	c	jáyema sáṁ yudhí spŕ̥dhaḥ
01.008.04	a	vayáṁ śū́rebhir ástr̥bhir índra tváyā yujā́ vayám
01.008.04	c	sāsahyā́ma pr̥tanyatáḥ
01.008.05	a	mahā́m̐ índraḥ paráś ca nú mahitvám astu vajríṇe
01.008.05	c	dyaúr ná prathinā́ śávaḥ
01.008.06	a	samohé vā yá ā́śata náras tokásya sánitau
01.008.06	c	víprāso vā dhiyāyávaḥ
01.008.07	a	yáḥ kukṣíḥ somapā́tamaḥ samudrá iva pínvate
01.008.07	c	urvī́r ā́po ná kākúdaḥ
01.008.08	a	evā́ hy àsya sūnŕ̥tā virapśī́ gómatī mahī́
01.008.08	c	pakvā́ śā́khā ná dāśúṣe
01.008.09	a	evā́ hí te víbhūtaya ūtáya indra mā́vate
01.008.09	c	sadyáś cit sánti dāśúṣe
01.008.10	a	evā́ hy àsya kā́myā stóma uktháṁ ca śáṁsyā
01.008.10	c	índrāya sómapītaye
01.009.01	a	índréhi mátsy ándhaso víśvebhiḥ somapárvabhiḥ
01.009.01	c	mahā́m̐ abhiṣṭír ójasā
01.009.02	a	ém enaṁ sr̥jatā suté mandím índrāya mandíne
01.009.02	c	cákriṁ víśvāni cákraye
01.009.03	a	mátsvā suśipra mandíbhi stómebhir viśvacarṣaṇe
01.009.03	c	sácaiṣú sávaneṣv ā́
01.009.04	a	ásr̥gram indra te gíraḥ práti tvā́m úd ahāsata
01.009.04	c	ájoṣā vr̥ṣabhám pátim
01.009.05	a	sáṁ codaya citrám arvā́g rā́dha indra váreṇyam
01.009.05	c	ásad ít te vibhú prabhú
01.009.06	a	asmā́n sú tátra codayéndra rāyé rábhasvataḥ
01.009.06	c	túvidyumna yáśasvataḥ
01.009.07	a	sáṁ gómad indra vā́javad asmé pr̥thú śrávo br̥hát
01.009.07	c	viśvā́yur dhehy ákṣitam
01.009.08	a	asmé dhehi śrávo br̥hád dyumnáṁ sahasrasā́tamam
01.009.08	c	índra tā́ rathínīr íṣaḥ
01.009.09	a	vásor índraṁ vásupatiṁ gīrbhír gr̥ṇánta r̥gmíyam
01.009.09	c	hóma gántāram ūtáye
01.009.10	a	suté sute nyòkase br̥hád br̥hatá éd aríḥ
01.009.10	c	índrāya śūṣám arcati
01.010.01	a	gā́yanti tvā gāyatríṇó 'rcanty arkám arkíṇaḥ
01.010.01	c	brahmā́ṇas tvā śatakrata úd vaṁśám iva yemire
01.010.02	a	yát sā́noḥ sā́num ā́ruhad bhū́ry áspaṣṭa kártvam
01.010.02	c	tád índro árthaṁ cetati yūthéna vr̥ṣṇír ejati
01.010.03	a	yukṣvā́ hí keśínā hárī vŕ̥ṣaṇā kakṣyaprā́
01.010.03	c	áthā na indra somapā girā́m úpaśrutiṁ cara
01.010.04	a	éhi stómām̐ abhí svarābhí gr̥ṇīhy ā́ ruva
01.010.04	c	bráhma ca no vaso sácéndra yajñáṁ ca vardhaya
01.010.05	a	ukthám índrāya śáṁsyaṁ várdhanam puruniṣṣídhe
01.010.05	c	śakró yáthā sutéṣu ṇo rāráṇat sakhyéṣu ca
01.010.06	a	tám ít sakhitvá īmahe táṁ rāyé táṁ suvī́rye
01.010.06	c	sá śakrá utá naḥ śakad índro vásu dáyamānaḥ
01.010.07	a	suvivŕ̥taṁ sunirájam índra tvā́dātam íd yáśaḥ
01.010.07	c	gávām ápa vrajáṁ vr̥dhi kr̥ṇuṣvá rā́dho adrivaḥ
01.010.08	a	nahí tvā ródasī ubhé r̥ghāyámāṇam ínvataḥ
01.010.08	c	jéṣaḥ svàrvatīr apáḥ sáṁ gā́ asmábhyaṁ dhūnuhi
01.010.09	a	ā́śrutkarṇa śrudhī́ hávaṁ nū́ cid dadhiṣva me gíraḥ
01.010.09	c	índra stómam imám máma kr̥ṣvā́ yujáś cid ántaram
01.010.10	a	vidmā́ hí tvā vŕ̥ṣantamaṁ vā́jeṣu havanaśrútam
01.010.10	c	vŕ̥ṣantamasya hūmaha ūtíṁ sahasrasā́tamām
01.010.11	a	ā́ tū́ na indra kauśika mandasānáḥ sutám piba
01.010.11	c	návyam ā́yuḥ prá sū́ tira kr̥dhī́ sahasrasā́m ŕ̥ṣim
01.010.12	a	pári tvā girvaṇo gíra imā́ bhavantu viśvátaḥ
01.010.12	c	vr̥ddhā́yum ánu vŕ̥ddhayo júṣṭā bhavantu júṣṭayaḥ
01.011.01	a	índraṁ víśvā avīvr̥dhan samudrávyacasaṁ gíraḥ
01.011.01	c	rathī́tamaṁ rathī́nāṁ vā́jānāṁ sátpatim pátim
01.011.02	a	sakhyé ta indra vājíno mā́ bhema śavasas pate
01.011.02	c	tvā́m abhí prá ṇonumo jétāram áparājitam
01.011.03	a	pūrvī́r índrasya rātáyo ná ví dasyanty ūtáyaḥ
01.011.03	c	yádī vā́jasya gómata stotŕ̥bhyo máṁhate maghám
01.011.04	a	purā́m bhindúr yúvā kavír ámitaujā ajāyata
01.011.04	c	índro víśvasya kármaṇo dhartā́ vajrī́ puruṣṭutáḥ
01.011.05	a	tváṁ valásya gómató 'pāvar adrivo bílam
01.011.05	c	tvā́ṁ devā́ ábibhyuṣas tujyámānāsa āviṣuḥ
01.011.06	a	távāháṁ śūra rātíbhiḥ práty āyaṁ síndhum āvádan
01.011.06	c	úpātiṣṭhanta girvaṇo vidúṣ ṭe tásya kārávaḥ
01.011.07	a	māyā́bhir indra māyínaṁ tváṁ śúṣṇam ávātiraḥ
01.011.07	c	vidúṣ ṭe tásya médhirās téṣāṁ śrávāṁsy út tira
01.011.08	a	índram ī́śānam ójasābhí stómā anūṣata
01.011.08	c	sahásraṁ yásya rātáya utá vā sánti bhū́yasīḥ
01.012.01	a	agníṁ dūtáṁ vr̥ṇīmahe hótāraṁ viśvávedasam
01.012.01	c	asyá yajñásya sukrátum
01.012.02	a	agním agniṁ hávīmabhiḥ sádā havanta viśpátim
01.012.02	c	havyavā́ham purupriyám
01.012.03	a	ágne devā́m̐ ihā́ vaha jajñānó vr̥ktábarhiṣe
01.012.03	c	ási hótā na ī́ḍyaḥ
01.012.04	a	tā́m̐ uśató ví bodhaya yád agne yā́si dūtyàm
01.012.04	c	devaír ā́ satsi barhíṣi
01.012.05	a	ghŕ̥tāhavana dīdivaḥ práti ṣma ríṣato daha
01.012.05	c	ágne tváṁ rakṣasvínaḥ
01.012.06	a	agnínāgníḥ sám idhyate kavír gr̥hápatir yúvā
01.012.06	c	havyavā́ḍ juhvāā̀syaḥ
01.012.07	a	kavím agním úpa stuhi satyádharmāṇam adhvaré
01.012.07	c	devám amīvacā́tanam
01.012.08	a	yás tvā́m agne havíṣpatir dūtáṁ deva saparyáti
01.012.08	c	tásya sma prāvitā́ bhava
01.012.09	a	yó agníṁ devávītaye havíṣmām̐ āvívāsati
01.012.09	c	tásmai pāvaka mr̥ḷaya
01.012.10	a	sá naḥ pāvaka dīdivó 'gne devā́m̐ ihā́ vaha
01.012.10	c	úpa yajñáṁ havíś ca naḥ
01.012.11	a	sá na stávāna ā́ bhara gāyatréṇa návīyasā
01.012.11	c	rayíṁ vīrávatīm íṣam
01.012.12	a	ágne śukréṇa śocíṣā víśvābhir deváhūtibhiḥ
01.012.12	c	imáṁ stómaṁ juṣasva naḥ
01.013.01	a	súsamiddho na ā́ vaha devā́m̐ agne havíṣmate
01.013.01	c	hótaḥ pāvaka yákṣi ca
01.013.02	a	mádhumantaṁ tanūnapād yajñáṁ devéṣu naḥ kave
01.013.02	c	adyā́ kr̥ṇuhi vītáye
01.013.03	a	nárāśáṁsam ihá priyám asmín yajñá úpa hvaye
01.013.03	c	mádhujihvaṁ haviṣkŕ̥tam
01.013.04	a	ágne sukhátame ráthe devā́m̐ īḷitá ā́ vaha
01.013.04	c	ási hótā mánurhitaḥ
01.013.05	a	str̥ṇītá barhír ānuṣág ghr̥tápr̥ṣṭham manīṣiṇaḥ
01.013.05	c	yátrāmŕ̥tasya cákṣaṇam
01.013.06	a	ví śrayantām r̥tāvŕ̥dho dvā́ro devī́r asaścátaḥ
01.013.06	c	adyā́ nūnáṁ ca yáṣṭave
01.013.07	a	náktoṣā́sā supéśasāsmín yajñá úpa hvaye
01.013.07	c	idáṁ no barhír āsáde
01.013.08	a	tā́ sujihvā́ úpa hvaye hótārā daívyā kavī́
01.013.08	c	yajñáṁ no yakṣatām imám
01.013.09	a	íḷā sárasvatī mahī́ tisró devī́r mayobhúvaḥ
01.013.09	c	barhíḥ sīdantv asrídhaḥ
01.013.10	a	ihá tváṣṭāram agriyáṁ viśvárūpam úpa hvaye
01.013.10	c	asmā́kam astu kévalaḥ
01.013.11	a	áva sr̥jā vanaspate déva devébhyo havíḥ
01.013.11	c	prá dātúr astu cétanam
01.013.12	a	svā́hā yajñáṁ kr̥ṇotanéndrāya yájvano gr̥hé
01.013.12	c	tátra devā́m̐ úpa hvaye
01.014.01	a	aíbhir agne dúvo gíro víśvebhiḥ sómapītaye
01.014.01	c	devébhir yāhi yákṣi ca
01.014.02	a	ā́ tvā káṇvā ahūṣata gr̥ṇánti vipra te dhíyaḥ
01.014.02	c	devébhir agna ā́ gahi
01.014.03	a	indravāyū́ bŕ̥haspátim mitrā́gním pūṣáṇam bhágam
01.014.03	c	ādityā́n mā́rutaṁ gaṇám
01.014.04	a	prá vo bhriyanta índavo matsarā́ mādayiṣṇávaḥ
01.014.04	c	drapsā́ mádhvaś camūṣádaḥ
01.014.05	a	ī́ḷate tvā́m avasyávaḥ káṇvāso vr̥ktábarhiṣaḥ
01.014.05	c	havíṣmanto araṁkŕ̥taḥ
01.014.06	a	ghr̥tápr̥ṣṭhā manoyújo yé tvā váhanti váhnayaḥ
01.014.06	c	ā́ devā́n sómapītaye
01.014.07	a	tā́n yájatrām̐ r̥tāvŕ̥dhó 'gne pátnīvatas kr̥dhi
01.014.07	c	mádhvaḥ sujihva pāyaya
01.014.08	a	yé yájatrā yá ī́ḍyās té te pibantu jihváyā
01.014.08	c	mádhor agne váṣaṭkr̥ti
01.014.09	a	ā́kīṁ sū́ryasya rocanā́d víśvān devā́m̐ uṣarbúdhaḥ
01.014.09	c	vípro hótehá vakṣati
01.014.10	a	víśvebhiḥ somyám mádhv ágna índreṇa vāyúnā
01.014.10	c	píbā mitrásya dhā́mabhiḥ
01.014.11	a	tváṁ hótā mánurhitó 'gne yajñéṣu sīdasi
01.014.11	c	sémáṁ no adhvaráṁ yaja
01.014.12	a	yukṣvā́ hy áruṣī ráthe haríto deva rohítaḥ
01.014.12	c	tā́bhir devā́m̐ ihā́ vaha
01.015.01	a	índra sómam píba r̥túnā́ tvā viśantv índavaḥ
01.015.01	c	matsarā́sas tádokasaḥ
01.015.02	a	márutaḥ píbata r̥túnā potrā́d yajñám punītana
01.015.02	c	yūyáṁ hí ṣṭhā́ sudānavaḥ
01.015.03	a	abhí yajñáṁ gr̥ṇīhi no gnā́vo néṣṭaḥ píba r̥túnā
01.015.03	c	tváṁ hí ratnadhā́ ási
01.015.04	a	ágne devā́m̐ ihā́ vaha sādáyā yóniṣu triṣú
01.015.04	c	pári bhūṣa píba r̥túnā
01.015.05	a	brā́hmaṇād indra rā́dhasaḥ píbā sómam r̥tū́m̐r ánu
01.015.05	c	távéd dhí sakhyám ástr̥tam
01.015.06	a	yuváṁ dákṣaṁ dhr̥tavrata mítrāvaruṇa dūḷábham
01.015.06	c	r̥túnā yajñám āśāthe
01.015.07	a	draviṇodā́ dráviṇaso grā́vahastāso adhvaré
01.015.07	c	yajñéṣu devám īḷate
01.015.08	a	draviṇodā́ dadātu no vásūni yā́ni śr̥ṇviré
01.015.08	c	devéṣu tā́ vanāmahe
01.015.09	a	draviṇodā́ḥ pipīṣati juhóta prá ca tiṣṭhata
01.015.09	c	neṣṭrā́d r̥túbhir iṣyata
01.015.10	a	yát tvā turī́yam r̥túbhir dráviṇodo yájāmahe
01.015.10	c	ádha smā no dadír bhava
01.015.11	a	áśvinā píbatam mádhu dī́dyagnī śucivratā
01.015.11	c	r̥túnā yajñavāhasā
01.015.12	a	gā́rhapatyena santya r̥túnā yajñanī́r asi
01.015.12	c	devā́n devayaté yaja
01.016.01	a	ā́ tvā vahantu hárayo vŕ̥ṣaṇaṁ sómapītaye
01.016.01	c	índra tvā sū́racakṣasaḥ
01.016.02	a	imā́ dhānā́ ghr̥tasnúvo hárī ihópa vakṣataḥ
01.016.02	c	índraṁ sukhátame ráthe
01.016.03	a	índram prātár havāmaha índram prayaty àdhvaré
01.016.03	c	índraṁ sómasya pītáye
01.016.04	a	úpa naḥ sutám ā́ gahi háribhir indra keśíbhiḥ
01.016.04	c	suté hí tvā hávāmahe
01.016.05	a	sémáṁ na stómam ā́ gahy úpedáṁ sávanaṁ sutám
01.016.05	c	gauró ná tr̥ṣitáḥ piba
01.016.06	a	imé sómāsa índavaḥ sutā́so ádhi barhíṣi
01.016.06	c	tā́m̐ indra sáhase piba
01.016.07	a	ayáṁ te stómo agriyó hr̥dispŕ̥g astu śáṁtamaḥ
01.016.07	c	áthā sómaṁ sutám piba
01.016.08	a	víśvam ít sávanaṁ sutám índro mádāya gachati
01.016.08	c	vr̥trahā́ sómapītaye
01.016.09	a	sémáṁ naḥ kā́mam ā́ pr̥ṇa góbhir áśvaiḥ śatakrato
01.016.09	c	stávāma tvā svādhyàḥ
01.017.01	a	índrāváruṇayor aháṁ samrā́jor áva ā́ vr̥ṇe
01.017.01	c	tā́ no mr̥ḷāta īdŕ̥śe
01.017.02	a	gántārā hí sthó 'vase hávaṁ víprasya mā́vataḥ
01.017.02	c	dhartā́rā carṣaṇīnā́m
01.017.03	a	anukāmáṁ tarpayethām índrāvaruṇa rāyá ā́
01.017.03	c	tā́ vāṁ nédiṣṭham īmahe
01.017.04	a	yuvā́ku hí śácīnāṁ yuvā́ku sumatīnā́m
01.017.04	c	bhūyā́ma vājadā́vnām
01.017.05	a	índraḥ sahasradā́vnāṁ váruṇaḥ śáṁsyānām
01.017.05	c	krátur bhavaty ukthyàḥ
01.017.06	a	táyor íd ávasā vayáṁ sanéma ní ca dhīmahi
01.017.06	c	syā́d utá prarécanam
01.017.07	a	índrāvaruṇa vām aháṁ huvé citrā́ya rā́dhase
01.017.07	c	asmā́n sú jigyúṣas kr̥tam
01.017.08	a	índrāvaruṇa nū́ nú vāṁ síṣāsantīṣu dhīṣv ā́
01.017.08	c	asmábhyaṁ śárma yachatam
01.017.09	a	prá vām aśnotu suṣṭutír índrāvaruṇa yā́ṁ huvé
01.017.09	c	yā́m r̥dhā́the sadhástutim
01.018.01	a	somā́naṁ sváraṇaṁ kr̥ṇuhí brahmaṇas pate
01.018.01	c	kakṣī́vantaṁ yá auśijáḥ
01.018.02	a	yó revā́n yó amīvahā́ vasuvít puṣṭivárdhanaḥ
01.018.02	c	sá naḥ siṣaktu yás turáḥ
01.018.03	a	mā́ naḥ śáṁso áraruṣo dhūrtíḥ práṇaṅ mártyasya
01.018.03	c	rákṣā ṇo brahmaṇas pate
01.018.04	a	sá ghā vīró ná riṣyati yám índro bráhmaṇas pátiḥ
01.018.04	c	sómo hinóti mártyam
01.018.05	a	tváṁ tám brahmaṇas pate sóma índraś ca mártyam
01.018.05	c	dákṣiṇā pātv áṁhasaḥ
01.018.06	a	sádasas pátim ádbhutam priyám índrasya kā́myam
01.018.06	c	saním medhā́m ayāsiṣam
01.018.07	a	yásmād r̥té ná sídhyati yajñó vipaścítaś caná
01.018.07	c	sá dhīnā́ṁ yógam invati
01.018.08	a	ā́d r̥dhnoti havíṣkr̥tim prā́ñcaṁ kr̥ṇoty adhvarám
01.018.08	c	hótrā devéṣu gachati
01.018.09	a	nárāśáṁsaṁ sudhŕ̥ṣṭamam ápaśyaṁ sapráthastamam
01.018.09	c	divó ná sádmamakhasam
01.019.01	a	práti tyáṁ cā́rum adhvaráṁ gopīthā́ya prá hūyase
01.019.01	c	marúdbhir agna ā́ gahi
01.019.02	a	nahí devó ná mártyo mahás táva krátum paráḥ
01.019.02	c	marúdbhir agna ā́ gahi
01.019.03	a	yé mahó rájaso vidúr víśve devā́so adrúhaḥ
01.019.03	c	marúdbhir agna ā́ gahi
01.019.04	a	yá ugrā́ arkám ānr̥cúr ánādhr̥ṣṭāsa ójasā
01.019.04	c	marúdbhir agna ā́ gahi
01.019.05	a	yé śubhrā́ ghorávarpasaḥ sukṣatrā́so riśā́dasaḥ
01.019.05	c	marúdbhir agna ā́ gahi
01.019.06	a	yé nā́kasyā́dhi rocané diví devā́sa ā́sate
01.019.06	c	marúdbhir agna ā́ gahi
01.019.07	a	yá īṅkháyanti párvatān tiráḥ samudrám arṇavám
01.019.07	c	marúdbhir agna ā́ gahi
01.019.08	a	ā́ yé tanvánti raśmíbhis tiráḥ samudrám ójasā
01.019.08	c	marúdbhir agna ā́ gahi
01.019.09	a	abhí tvā pūrvápītaye sr̥jā́mi somyám mádhu
01.019.09	c	marúdbhir agna ā́ gahi
01.020.01	a	ayáṁ devā́ya jánmane stómo víprebhir āsayā́
01.020.01	c	ákāri ratnadhā́tamaḥ
01.020.02	a	yá índrāya vacoyújā tatakṣúr mánasā hárī
01.020.02	c	śámībhir yajñám āśata
01.020.03	a	tákṣan nā́satyābhyām párijmānaṁ sukháṁ rátham
01.020.03	c	tákṣan dhenúṁ sabardúghām
01.020.04	a	yúvānā pitárā púnaḥ satyámantrā r̥jūyávaḥ
01.020.04	c	r̥bhávo viṣṭy àkrata
01.020.05	a	sáṁ vo mádāso agmaténdreṇa ca marútvatā
01.020.05	c	ādityébhiś ca rā́jabhiḥ
01.020.06	a	utá tyáṁ camasáṁ návaṁ tváṣṭur devásya níṣkr̥tam
01.020.06	c	ákarta catúraḥ púnaḥ
01.020.07	a	té no rátnāni dhattana trír ā́ sā́ptāni sunvaté
01.020.07	c	ékam ekaṁ suśastíbhiḥ
01.020.08	a	ádhārayanta váhnayó 'bhajanta sukr̥tyáyā
01.020.08	c	bhāgáṁ devéṣu yajñíyam
01.021.01	a	ihéndrāgnī́ úpa hvaye táyor ít stómam uśmasi
01.021.01	c	tā́ sómaṁ somapā́tamā
01.021.02	a	tā́ yajñéṣu prá śaṁsatendrāgnī́ śumbhatā naraḥ
01.021.02	c	tā́ gāyatréṣu gāyata
01.021.03	a	tā́ mitrásya práśastaya indrāgnī́ tā́ havāmahe
01.021.03	c	somapā́ sómapītaye
01.021.04	a	ugrā́ sántā havāmaha úpedáṁ sávanaṁ sutám
01.021.04	c	indrāgnī́ éhá gachatām
01.021.05	a	tā́ mahā́ntā sádaspátī índrāgnī rákṣa ubjatam
01.021.05	c	áprajāḥ santv atríṇaḥ
01.021.06	a	téna satyéna jāgr̥tam ádhi pracetúne padé
01.021.06	c	índrāgnī śárma yachatam
01.022.01	a	prātaryújā ví bodhayāśvínāv éhá gachatām
01.022.01	c	asyá sómasya pītáye
01.022.02	a	yā́ suráthā rathī́tamobhā́ devā́ divispŕ̥śā
01.022.02	c	aśvínā tā́ havāmahe
01.022.03	a	yā́ vāṁ káśā mádhumaty áśvinā sūnŕ̥tāvatī
01.022.03	c	táyā yajñám mimikṣatam
01.022.04	a	nahí vām ásti dūraké yátrā ráthena gáchathaḥ
01.022.04	c	áśvinā somíno gr̥hám
01.022.05	a	híraṇyapāṇim ūtáye savitā́ram úpa hvaye
01.022.05	c	sá céttā devátā padám
01.022.06	a	apā́ṁ nápātam ávase savitā́ram úpa stuhi
01.022.06	c	tásya vratā́ny uśmasi
01.022.07	a	vibhaktā́raṁ havāmahe vásoś citrásya rā́dhasaḥ
01.022.07	c	savitā́raṁ nr̥cákṣasam
01.022.08	a	sákhāya ā́ ní ṣīdata savitā́ stómyo nú naḥ
01.022.08	c	dā́tā rā́dhāṁsi śumbhati
01.022.09	a	ágne pátnīr ihā́ vaha devā́nām uśatī́r úpa
01.022.09	c	tváṣṭāraṁ sómapītaye
01.022.10	a	ā́ gnā́ agna ihā́vase hótrāṁ yaviṣṭha bhā́ratīm
01.022.10	c	várūtrīṁ dhiṣáṇāṁ vaha
01.022.11	a	abhí no devī́r ávasā maháḥ śármaṇā nr̥pátnīḥ
01.022.11	c	áchinnapatrāḥ sacantām
01.022.12	a	ihéndrāṇī́m úpa hvaye varuṇānī́ṁ svastáye
01.022.12	c	agnā́yīṁ sómapītaye
01.022.13	a	mahī́ dyaúḥ pr̥thivī́ ca na imáṁ yajñám mimikṣatām
01.022.13	c	pipr̥tā́ṁ no bhárīmabhiḥ
01.022.14	a	táyor íd ghr̥távat páyo víprā rihanti dhītíbhiḥ
01.022.14	c	gandharvásya dhruvé padé
01.022.15	a	syonā́ pr̥thivi bhavānr̥kṣarā́ nivéśanī
01.022.15	c	yáchā naḥ śárma sapráthaḥ
01.022.16	a	áto devā́ avantu no yáto víṣṇur vicakramé
01.022.16	c	pr̥thivyā́ḥ saptá dhā́mabhiḥ
01.022.17	a	idáṁ víṣṇur ví cakrame tredhā́ ní dadhe padám
01.022.17	c	sámūḷham asya pāṁsuré
01.022.18	a	trī́ṇi padā́ ví cakrame víṣṇur gopā́ ádābhyaḥ
01.022.18	c	áto dhármāṇi dhāráyan
01.022.19	a	víṣṇoḥ kármāṇi paśyata yáto vratā́ni paspaśé
01.022.19	c	índrasya yújyaḥ sákhā
01.022.20	a	tád víṣṇoḥ paramám padáṁ sádā paśyanti sūráyaḥ
01.022.20	c	divīā̀va cákṣur ā́tatam
01.022.21	a	tád víprāso vipanyávo jāgr̥vā́ṁsaḥ sám indhate
01.022.21	c	víṣṇor yát paramám padám
01.023.01	a	tīvrā́ḥ sómāsa ā́ gahy āśī́rvantaḥ sutā́ imé
01.023.01	c	vā́yo tā́n prásthitān piba
01.023.02	a	ubhā́ devā́ divispŕ̥śendravāyū́ havāmahe
01.023.02	c	asyá sómasya pītáye
01.023.03	a	indravāyū́ manojúvā víprā havanta ūtáye
01.023.03	c	sahasrākṣā́ dhiyás pátī
01.023.04	a	mitráṁ vayáṁ havāmahe váruṇaṁ sómapītaye
01.023.04	c	jajñānā́ pūtádakṣasā
01.023.05	a	r̥téna yā́v r̥tāvŕ̥dhāv r̥tásya jyótiṣas pátī
01.023.05	c	tā́ mitrā́váruṇā huve
01.023.06	a	váruṇaḥ prāvitā́ bhuvan mitró víśvābhir ūtíbhiḥ
01.023.06	c	káratāṁ naḥ surā́dhasaḥ
01.023.07	a	marútvantaṁ havāmaha índram ā́ sómapītaye
01.023.07	c	sajū́r gaṇéna tr̥mpatu
01.023.08	a	índrajyeṣṭhā márudgaṇā dévāsaḥ pū́ṣarātayaḥ
01.023.08	c	víśve máma śrutā hávam
01.023.09	a	hatá vr̥tráṁ sudānava índreṇa sáhasā yujā́
01.023.09	c	mā́ no duḥśáṁsa īśata
01.023.10	a	víśvān devā́n havāmahe marútaḥ sómapītaye
01.023.10	c	ugrā́ hí pŕ̥śnimātaraḥ
01.023.11	a	jáyatām iva tanyatúr marútām eti dhr̥ṣṇuyā́
01.023.11	c	yác chúbhaṁ yāthánā naraḥ
01.023.12	a	haskārā́d vidyútas páry áto jātā́ avantu naḥ
01.023.12	c	marúto mr̥ḷayantu naḥ
01.023.13	a	ā́ pūṣañ citrábarhiṣam ā́ghr̥ṇe dharúṇaṁ diváḥ
01.023.13	c	ā́jā naṣṭáṁ yáthā paśúm
01.023.14	a	pūṣā́ rā́jānam ā́ghr̥ṇir ápagūḷhaṁ gúhā hitám
01.023.14	c	ávindac citrábarhiṣam
01.023.15	a	utó sá máhyam índubhiḥ ṣáḍ yuktā́m̐ anuséṣidhat
01.023.15	c	góbhir yávaṁ ná carkr̥ṣat
01.023.16	a	ambáyo yanty ádhvabhir jāmáyo adhvarīyatā́m
01.023.16	c	pr̥ñcatī́r mádhunā páyaḥ
01.023.17	a	amū́r yā́ úpa sū́rye yā́bhir vā sū́ryaḥ sahá
01.023.17	c	tā́ no hinvantv adhvarám
01.023.18	a	apó devī́r úpa hvaye yátra gā́vaḥ píbanti naḥ
01.023.18	c	síndhubhyaḥ kártvaṁ havíḥ
01.023.19	a	apsv àntár amŕ̥tam apsú bheṣajám apā́m utá práśastaye
01.023.19	c	dévā bhávata vājínaḥ
01.023.20	a	apsú me sómo abravīd antár víśvāni bheṣajā́
01.023.20	c	agníṁ ca viśváśambhuvam ā́paś ca viśvábheṣajīḥ
01.023.21	a	ā́paḥ pr̥ṇītá bheṣajáṁ várūthaṁ tanvè máma
01.023.21	c	jyók ca sū́ryaṁ dr̥śé
01.023.22	a	idám āpaḥ prá vahata yát kíṁ ca duritám máyi
01.023.22	c	yád vāhám abhidudróha yád vā śepá utā́nr̥tam
01.023.23	a	ā́po adyā́nv acāriṣaṁ rásena sám agasmahi
01.023.23	c	páyasvān agna ā́ gahi tám mā sáṁ sr̥ja várcasā
01.023.24	a	sám māgne várcasā sr̥ja sám prajáyā sám ā́yuṣā
01.023.24	c	vidyúr me asya devā́ índro vidyāt sahá ŕ̥ṣibhiḥ
01.024.01	a	kásya nūnáṁ katamásyāmŕ̥tānām mánāmahe cā́ru devásya nā́ma
01.024.01	c	kó no mahyā́ áditaye púnar dāt pitáraṁ ca dr̥śéyam mātáraṁ ca
01.024.02	a	agnér vayám prathamásyāmŕ̥tānām mánāmahe cā́ru devásya nā́ma
01.024.02	c	sá no mahyā́ áditaye púnar dāt pitáraṁ ca dr̥śéyam mātáraṁ ca
01.024.03	a	abhí tvā deva savitar ī́śānaṁ vā́ryāṇām
01.024.03	c	sádāvan bhāgám īmahe
01.024.04	a	yáś cid dhí ta itthā́ bhágaḥ śaśamānáḥ purā́ nidáḥ
01.024.04	c	adveṣó hástayor dadhé
01.024.05	a	bhágabhaktasya te vayám úd aśema távā́vasā
01.024.05	c	mūrdhā́naṁ rāyá ārábhe
01.024.06	a	nahí te kṣatráṁ ná sáho ná manyúṁ váyaś canā́mī́ patáyanta āpúḥ
01.024.06	c	némā́ ā́po animiṣáṁ cárantīr ná yé vā́tasya praminánty ábhvam
01.024.07	a	abudhné rā́jā váruṇo vánasyordhváṁ stū́paṁ dadate pūtádakṣaḥ
01.024.07	c	nīcī́nā sthur upári budhná eṣām asmé antár níhitāḥ ketávaḥ syuḥ
01.024.08	a	urúṁ hí rā́jā váruṇaś cakā́ra sū́ryāya pánthām ánvetavā́ u
01.024.08	c	apáde pā́dā prátidhātave 'kar utā́pavaktā́ hr̥dayāvídhaś cit
01.024.09	a	śatáṁ te rājan bhiṣájaḥ sahásram urvī́ gabhīrā́ sumatíṣ ṭe astu
01.024.09	c	bā́dhasva dūré nírr̥tim parācaíḥ kr̥táṁ cid énaḥ prá mumugdhy asmát
01.024.10	a	amī́ yá ŕ̥kṣā níhitāsa uccā́ náktaṁ dádr̥śre kúha cid díveyuḥ
01.024.10	c	ádabdhāni váruṇasya vratā́ni vicā́kaśac candrámā náktam eti
01.024.11	a	tát tvā yāmi bráhmaṇā vándamānas tád ā́ śāste yájamāno havírbhiḥ
01.024.11	c	áheḷamāno varuṇehá bodhy úruśaṁsa mā́ na ā́yuḥ prá moṣīḥ
01.024.12	a	tád ín náktaṁ tád dívā máhyam āhus tád ayáṁ kéto hr̥dá ā́ ví caṣṭe
01.024.12	c	śúnaḥśépo yám áhvad gr̥bhītáḥ só asmā́n rā́jā váruṇo mumoktu
01.024.13	a	śúnaḥśépo hy áhvad gr̥bhītás triṣv āā̀dityáṁ drupadéṣu baddháḥ
01.024.13	c	ávainaṁ rā́jā váruṇaḥ sasr̥jyād vidvā́m̐ ádabdho ví mumoktu pā́śān
01.024.14	a	áva te héḷo varuṇa námobhir áva yajñébhir īmahe havírbhiḥ
01.024.14	c	kṣáyann asmábhyam asura pracetā rā́jann énāṁsi śiśrathaḥ kr̥tā́ni
01.024.15	a	úd uttamáṁ varuṇa pā́śam asmád ávādhamáṁ ví madhyamáṁ śrathāya
01.024.15	c	áthā vayám āditya vraté távā́nāgaso áditaye syāma
01.025.01	a	yác cid dhí te víśo yathā prá deva varuṇa vratám
01.025.01	c	minīmási dyávi dyavi
01.025.02	a	mā́ no vadhā́ya hatnáve jihīḷānásya rīradhaḥ
01.025.02	c	mā́ hr̥ṇānásya manyáve
01.025.03	a	ví mr̥ḷīkā́ya te máno rathī́r áśvaṁ ná sáṁditam
01.025.03	c	gīrbhír varuṇa sīmahi
01.025.04	a	párā hí me vímanyavaḥ pátanti vásya .iṣṭaye
01.025.04	c	váyo ná vasatī́r úpa
01.025.05	a	kadā́ kṣatraśríyaṁ náram ā́ váruṇaṁ karāmahe
01.025.05	c	mr̥ḷīkā́yorucákṣasam
01.025.06	a	tád ít samānám āśāte vénantā ná prá yuchataḥ
01.025.06	c	dhr̥távratāya dāśúṣe
01.025.07	a	védā yó vīnā́m padám antárikṣeṇa pátatām
01.025.07	c	véda nāváḥ samudríyaḥ
01.025.08	a	véda māsó dhr̥távrato dvā́daśa prajā́vataḥ
01.025.08	c	védā yá upajā́yate
01.025.09	a	véda vā́tasya vartaním urór r̥ṣvásya br̥hatáḥ
01.025.09	c	védā yé adhyā́sate
01.025.10	a	ní ṣasāda dhr̥távrato váruṇaḥ pastyāā̀sv ā́
01.025.10	c	sā́mrājyāya sukrátuḥ
01.025.11	a	áto víśvāny ádbhutā cikitvā́m̐ abhí paśyati
01.025.11	c	kr̥tā́ni yā́ ca kártvā
01.025.12	a	sá no viśvā́hā sukrátur ādityáḥ supáthā karat
01.025.12	c	prá ṇa ā́yūṁṣi tāriṣat
01.025.13	a	bíbhrad drāpíṁ hiraṇyáyaṁ váruṇo vasta nirṇíjam
01.025.13	c	pári spáśo ní ṣedire
01.025.14	a	ná yáṁ dípsanti dipsávo ná drúhvāṇo jánānām
01.025.14	c	ná devám abhímātayaḥ
01.025.15	a	utá yó mā́nuṣeṣv ā́ yáśaś cakré ásāmy ā́
01.025.15	c	asmā́kam udáreṣv ā́
01.025.16	a	párā me yanti dhītáyo gā́vo ná gávyūtīr ánu
01.025.16	c	ichántīr urucákṣasam
01.025.17	a	sáṁ nú vocāvahai púnar yáto me mádhv ā́bhr̥tam
01.025.17	c	hóteva kṣádase priyám
01.025.18	a	dárśaṁ nú viśvádarśataṁ dárśaṁ rátham ádhi kṣámi
01.025.18	c	etā́ juṣata me gíraḥ
01.025.19	a	imám me varuṇa śrudhī hávam adyā́ ca mr̥ḷaya
01.025.19	c	tvā́m avasyúr ā́ cake
01.025.20	a	tváṁ víśvasya medhira diváś ca gmáś ca rājasi
01.025.20	c	sá yā́mani práti śrudhi
01.025.21	a	úd uttamám mumugdhi no ví pā́śam madhyamáṁ cr̥ta
01.025.21	c	ávādhamā́ni jīváse
01.026.01	a	vásiṣvā hí miyedhya vástrāṇy ūrjām pate
01.026.01	c	sémáṁ no adhvaráṁ yaja
01.026.02	a	ní no hótā váreṇyaḥ sádā yaviṣṭha mánmabhiḥ
01.026.02	c	ágne divítmatā vácaḥ
01.026.03	a	ā́ hí ṣmā sūnáve pitā́pír yájaty āpáye
01.026.03	c	sákhā sákhye váreṇyaḥ
01.026.04	a	ā́ no barhī́ riśā́daso váruṇo mitró aryamā́
01.026.04	c	sī́dantu mánuṣo yathā
01.026.05	a	pū́rvya hotar asyá no mándasva sakhyásya ca
01.026.05	c	imā́ u ṣú śrudhī gíraḥ
01.026.06	a	yác cid dhí śáśvatā tánā deváṁ devaṁ yájāmahe
01.026.06	c	tvé íd dhūyate havíḥ
01.026.07	a	priyó no astu viśpátir hótā mandró váreṇyaḥ
01.026.07	c	priyā́ḥ svagnáyo vayám
01.026.08	a	svagnáyo hí vā́ryaṁ devā́so dadhiré ca naḥ
01.026.08	c	svagnáyo manāmahe
01.026.09	a	áthā na ubháyeṣām ámr̥ta mártyānām
01.026.09	c	mitháḥ santu práśastayaḥ
01.026.10	a	víśvebhir agne agníbhir imáṁ yajñám idáṁ vácaḥ
01.026.10	c	cáno dhāḥ sahaso yaho
01.027.01	a	áśvaṁ ná tvā vā́ravantaṁ vandádhyā agníṁ námobhiḥ
01.027.01	c	samrā́jantam adhvarā́ṇām
01.027.02	a	sá ghā naḥ sūnúḥ śávasā pr̥thúpragāmā suśévaḥ
01.027.02	c	mīḍhvā́m̐ asmā́kam babhūyāt
01.027.03	a	sá no dūrā́c cāsā́c ca ní mártyād aghāyóḥ
01.027.03	c	pāhí sádam íd viśvā́yuḥ
01.027.04	a	imám ū ṣú tvám asmā́kaṁ saníṁ gāyatráṁ návyāṁsam
01.027.04	c	ágne devéṣu prá vocaḥ
01.027.05	a	ā́ no bhaja paraméṣv ā́ vā́jeṣu madhyaméṣu
01.027.05	c	śíkṣā vásvo ántamasya
01.027.06	a	vibhaktā́si citrabhāno síndhor ūrmā́ upāká ā́
01.027.06	c	sadyó dāśúṣe kṣarasi
01.027.07	a	yám agne pr̥tsú mártyam ávā vā́jeṣu yáṁ junā́ḥ
01.027.07	c	sá yántā śáśvatīr íṣaḥ
01.027.08	a	nákir asya sahantya paryetā́ káyasya cit
01.027.08	c	vā́jo asti śravā́yyaḥ
01.027.09	a	sá vā́jaṁ viśvácarṣaṇir árvadbhir astu tárutā
01.027.09	c	víprebhir astu sánitā
01.027.10	a	járābodha tád viviḍḍhi viśé viśe yajñíyāya
01.027.10	c	stómaṁ rudrā́ya dŕ̥śīkam
01.027.11	a	sá no mahā́m̐ animānó dhūmáketuḥ puruścandráḥ
01.027.11	c	dhiyé vā́jāya hinvatu
01.027.12	a	sá revā́m̐ iva viśpátir daívyaḥ ketúḥ śr̥ṇotu naḥ
01.027.12	c	ukthaír agnír br̥hádbhānuḥ
01.027.13	a	námo mahádbhyo námo arbhakébhyo námo yúvabhyo náma āśinébhyaḥ
01.027.13	c	yájāma devā́n yádi śaknávāma mā́ jyā́yasaḥ śáṁsam ā́ vr̥kṣi devāḥ
01.028.01	a	yátra grā́vā pr̥thúbudhna ūrdhvó bhávati sótave
01.028.01	c	ulū́khalasutānām ávéd v indra jalgulaḥ
01.028.02	a	yátra dvā́v iva jaghánādhiṣavaṇyāā̀ kr̥tā́
01.028.02	c	ulū́khalasutānām ávéd v indra jalgulaḥ
01.028.03	a	yátra nā́ry apacyavám upacyaváṁ ca śíkṣate
01.028.03	c	ulū́khalasutānām ávéd v indra jalgulaḥ
01.028.04	a	yátra mánthāṁ vibadhnáte raśmī́n yámitavā́ iva
01.028.04	c	ulū́khalasutānām ávéd v indra jalgulaḥ
01.028.05	a	yác cid dhí tváṁ gr̥hé gr̥ha úlūkhalaka yujyáse
01.028.05	c	ihá dyumáttamaṁ vada jáyatām iva dundubhíḥ
01.028.06	a	utá sma te vanaspate vā́to ví vāty ágram ít
01.028.06	c	átho índrāya pā́tave sunú sómam ulūkhala
01.028.07	a	āyajī́ vājasā́tamā tā́ hy ùccā́ vijarbhr̥táḥ
01.028.07	c	hárī ivā́ndhāṁsi bápsatā
01.028.08	a	tā́ no adyá vanaspatī r̥ṣvā́v r̥ṣvébhiḥ sotŕ̥bhiḥ
01.028.08	c	índrāya mádhumat sutam
01.028.09	a	úc chiṣṭáṁ camvòr bhara sómam pavítra ā́ sr̥ja
01.028.09	c	ní dhehi gór ádhi tvací
01.029.01	a	yác cid dhí satya somapā anāśastā́ iva smási
01.029.01	c	ā́ tū́ na indra śaṁsaya góṣv áśveṣu śubhríṣu sahásreṣu tuvīmagha
01.029.02	a	śíprin vājānām pate śácīvas táva daṁsánā
01.029.02	c	ā́ tū́ na indra śaṁsaya góṣv áśveṣu śubhríṣu sahásreṣu tuvīmagha
01.029.03	a	ní ṣvāpayā mithūdŕ̥śā sastā́m ábudhyamāne
01.029.03	c	ā́ tū́ na indra śaṁsaya góṣv áśveṣu śubhríṣu sahásreṣu tuvīmagha
01.029.04	a	sasántu tyā́ árātayo bódhantu śūra rātáyaḥ
01.029.04	c	ā́ tū́ na indra śaṁsaya góṣv áśveṣu śubhríṣu sahásreṣu tuvīmagha
01.029.05	a	sám indra gardabhám mr̥ṇa nuvántam pāpáyāmuyā́
01.029.05	c	ā́ tū́ na indra śaṁsaya góṣv áśveṣu śubhríṣu sahásreṣu tuvīmagha
01.029.06	a	pátāti kuṇḍr̥ṇā́cyā dūráṁ vā́to vánād ádhi
01.029.06	c	ā́ tū́ na indra śaṁsaya góṣv áśveṣu śubhríṣu sahásreṣu tuvīmagha
01.029.07	a	sárvam parikrośáṁ jahi jambháyā kr̥kadāśvàm
01.029.07	c	ā́ tū́ na indra śaṁsaya góṣv áśveṣu śubhríṣu sahásreṣu tuvīmagha
01.030.01	a	ā́ va índraṁ kríviṁ yathā vājayántaḥ śatákratum
01.030.01	c	máṁhiṣṭhaṁ siñca índubhiḥ
01.030.02	a	śatáṁ vā yáḥ śúcīnāṁ sahásraṁ vā sámāśirām
01.030.02	c	éd u nimnáṁ ná rīyate
01.030.03	a	sáṁ yán mádāya śuṣmíṇa enā́ hy àsyodáre
01.030.03	c	samudró ná vyáco dadhé
01.030.04	a	ayám u te sám atasi kapóta iva garbhadhím
01.030.04	c	vácas tác cin na ohase
01.030.05	a	stotráṁ rādhānām pate gírvāho vīra yásya te
01.030.05	c	víbhūtir astu sūnŕ̥tā
01.030.06	a	ūrdhvás tiṣṭhā na ūtáye 'smín vā́je śatakrato
01.030.06	c	sám anyéṣu bravāvahai
01.030.07	a	yóge yoge tavástaraṁ vā́je vāje havāmahe
01.030.07	c	sákhāya índram ūtáye
01.030.08	a	ā́ ghā gamad yádi śrávat sahasríṇībhir ūtíbhiḥ
01.030.08	c	vā́jebhir úpa no hávam
01.030.09	a	ánu pratnásyaúkaso huvé tuvipratíṁ náram
01.030.09	c	yáṁ te pū́rvam pitā́ huvé
01.030.10	a	táṁ tvā vayáṁ viśvavārā́ śāsmahe puruhūta
01.030.10	c	sákhe vaso jaritŕ̥bhyaḥ
01.030.11	a	asmā́kaṁ śipríṇīnāṁ sómapāḥ somapā́vnām
01.030.11	c	sákhe vajrin sákhīnām
01.030.12	a	táthā tád astu somapāḥ sákhe vajrin táthā kr̥ṇu
01.030.12	c	yáthā ta uśmásīṣṭáye
01.030.13	a	revátīr naḥ sadhamā́da índre santu tuvívājāḥ
01.030.13	c	kṣumánto yā́bhir mádema
01.030.14	a	ā́ gha tvā́vān tmánāptá stotŕ̥bhyo dhr̥ṣṇav iyānáḥ
01.030.14	c	r̥ṇór ákṣaṁ ná cakryòḥ
01.030.15	a	ā́ yád dúvaḥ śatakratav ā́ kā́maṁ jaritr̥r̥ṇā́m
01.030.15	c	r̥ṇór ákṣaṁ ná śácībhiḥ
01.030.16	a	śáśvad índraḥ pópruthadbhir jigāya nā́nadadbhiḥ śā́śvasadbhir dhánāni
01.030.16	c	sá no hiraṇyaratháṁ daṁsánāvān sá naḥ sanitā́ sanáye sá no 'dāt
01.030.17	a	ā́śvināv áśvāvatyeṣā́ yātaṁ śávīrayā
01.030.17	c	gómad dasrā híraṇyavat
01.030.18	a	samānáyojano hí vāṁ rátho dasrāv ámartyaḥ
01.030.18	c	samudré aśvinéyate
01.030.19	a	ny àghnyásya mūrdháni cakráṁ ráthasya yemathuḥ
01.030.19	c	pári dyā́m anyád īyate
01.030.20	a	kás ta uṣaḥ kadhapriye bhujé márto amartye
01.030.20	c	káṁ nakṣase vibhāvari
01.030.21	a	vayáṁ hí te ámanmahy ā́ntād ā́ parākā́t
01.030.21	c	áśve ná citre aruṣi
01.030.22	a	tváṁ tyébhir ā́ gahi vā́jebhir duhitar divaḥ
01.030.22	c	asmé rayíṁ ní dhāraya
01.031.01	a	tvám agne prathamó áṅgirā ŕ̥ṣir devó devā́nām abhavaḥ śiváḥ sákhā
01.031.01	c	táva vraté kaváyo vidmanā́pasó 'jāyanta marúto bhrā́jadr̥ṣṭayaḥ
01.031.02	a	tvám agne prathamó áṅgirastamaḥ kavír devā́nām pári bhūṣasi vratám
01.031.02	c	vibhúr víśvasmai bhúvanāya médhiro dvimātā́ śayúḥ katidhā́ cid āyáve
01.031.03	a	tvám agne prathamó mātaríśvana āvír bhava sukratūyā́ vivásvate
01.031.03	c	árejetāṁ ródasī hotr̥vū́ryé 'saghnor bhārám áyajo mahó vaso
01.031.04	a	tvám agne mánave dyā́m avāśayaḥ purūrávase sukŕ̥te sukŕ̥ttaraḥ
01.031.04	c	śvātréṇa yát pitrór múcyase páry ā́ tvā pū́rvam anayann ā́param púnaḥ
01.031.05	a	tvám agne vr̥ṣabháḥ puṣṭivárdhana údyatasruce bhavasi śravā́yyaḥ
01.031.05	c	yá ā́hutim pári védā váṣaṭkr̥tim ékāyur ágre víśa āvívāsasi
01.031.06	a	tvám agne vr̥jinávartaniṁ náraṁ sákman piparṣi vidáthe vicarṣaṇe
01.031.06	c	yáḥ śū́rasātā páritakmye dháne dabhrébhiś cit sámr̥tā háṁsi bhū́yasaḥ
01.031.07	a	tváṁ tám agne amr̥tatvá uttamé mártaṁ dadhāsi śrávase divé dive
01.031.07	c	yás tātr̥ṣāṇá ubháyāya jánmane máyaḥ kr̥ṇóṣi práya ā́ ca sūráye
01.031.08	a	tváṁ no agne sanáye dhánānāṁ yaśásaṁ kārúṁ kr̥ṇuhi stávānaḥ
01.031.08	c	r̥dhyā́ma kármāpásā návena devaír dyāvāpr̥thivī prā́vataṁ naḥ
01.031.09	a	tváṁ no agne pitrór upástha ā́ devó devéṣv anavadya jā́gr̥viḥ
01.031.09	c	tanūkŕ̥d bodhi prámatiś ca kāráve tváṁ kalyāṇa vásu víśvam ópiṣe
01.031.10	a	tvám agne prámatis tvám pitā́si nas tváṁ vayaskŕ̥t táva jāmáyo vayám
01.031.10	c	sáṁ tvā rā́yaḥ śatínaḥ sáṁ sahasríṇaḥ suvī́raṁ yanti vratapā́m adābhya
01.031.11	a	tvā́m agne prathamám āyúm āyáve devā́ akr̥ṇvan náhuṣasya viśpátim
01.031.11	c	íḷām akr̥ṇvan mánuṣasya śā́sanīm pitúr yát putró mámakasya jā́yate
01.031.12	a	tváṁ no agne táva deva pāyúbhir maghóno rakṣa tanvàś ca vandya
01.031.12	c	trātā́ tokásya tánaye gávām asy ánimeṣaṁ rákṣamāṇas táva vraté
01.031.13	a	tvám agne yájyave pāyúr ántaro 'niṣaṅgā́ya caturakṣá idhyase
01.031.13	c	yó rātáhavyo 'vr̥kā́ya dhā́yase kīréś cin mántram mánasā vanóṣi tám
01.031.14	a	tvám agna uruśáṁsāya vāgháte spārháṁ yád rékṇaḥ paramáṁ vanóṣi tát
01.031.14	c	ādhrásya cit prámatir ucyase pitā́ prá pā́kaṁ śā́ssi prá díśo vidúṣṭaraḥ
01.031.15	a	tvám agne práyatadakṣiṇaṁ náraṁ vármeva syūtám pári pāsi viśvátaḥ
01.031.15	c	svādukṣádmā yó vasataú syonakŕ̥j jīvayājáṁ yájate sópamā́ diváḥ
01.031.16	a	imā́m agne śaráṇim mīmr̥ṣo na imám ádhvānaṁ yám ágāma dūrā́t
01.031.16	c	āpíḥ pitā́ prámatiḥ somyā́nām bhŕ̥mir asy r̥ṣikŕ̥n mártyānām
01.031.17	a	manuṣvád agne aṅgirasvád aṅgiro yayātivát sádane pūrvavác chuce
01.031.17	c	ácha yāhy ā́ vahā daívyaṁ jánam ā́ sādaya barhíṣi yákṣi ca priyám
01.031.18	a	eténāgne bráhmaṇā vāvr̥dhasva śáktī vā yát te cakr̥mā́ vidā́ vā
01.031.18	c	utá prá ṇeṣy abhí vásyo asmā́n sáṁ naḥ sr̥ja sumatyā́ vā́javatyā
01.032.01	a	índrasya nú vīryāā̀ṇi prá vocaṁ yā́ni cakā́ra prathamā́ni vajrī́
01.032.01	c	áhann áhim ánv apás tatarda prá vakṣáṇā abhinat párvatānām
01.032.02	a	áhann áhim párvate śiśriyāṇáṁ tváṣṭāsmai vájraṁ svaryàṁ tatakṣa
01.032.02	c	vāśrā́ iva dhenávaḥ syándamānā áñjaḥ samudrám áva jagmur ā́paḥ
01.032.03	a	vr̥ṣāyámāṇo 'vr̥ṇīta sómaṁ tríkadrukeṣv apibat sutásya
01.032.03	c	ā́ sā́yakam maghávādatta vájram áhann enam prathamajā́m áhīnām
01.032.04	a	yád indrā́han prathamajā́m áhīnām ā́n māyínām ámināḥ prótá māyā́ḥ
01.032.04	c	ā́t sū́ryaṁ janáyan dyā́m uṣā́saṁ tādī́tnā śátruṁ ná kílā vivitse
01.032.05	a	áhan vr̥tráṁ vr̥tratáraṁ vyàṁsam índro vájreṇa mahatā́ vadhéna
01.032.05	c	skándhāṁsīva kúliśenā vívr̥kṇā́hiḥ śayata upapŕ̥k pr̥thivyā́ḥ
01.032.06	a	ayoddhéva durmáda ā́ hí juhvé mahāvīráṁ tuvibādhám r̥jīṣám
01.032.06	c	nā́tārīd asya sámr̥tiṁ vadhā́nāṁ sáṁ rujā́nāḥ pipiṣa índraśatruḥ
01.032.07	a	apā́d ahastó apr̥tanyad índram ā́sya vájram ádhi sā́nau jaghāna
01.032.07	c	vŕ̥ṣṇo vádhriḥ pratimā́nam búbhūṣan purutrā́ vr̥tró aśayad vyàstaḥ
01.032.08	a	nadáṁ ná bhinnám amuyā́ śáyānam máno rúhāṇā áti yanty ā́paḥ
01.032.08	c	yā́ś cid vr̥tró mahinā́ paryátiṣṭhat tā́sām áhiḥ patsutaḥśī́r babhūva
01.032.09	a	nīcā́vayā abhavad vr̥tráputréndro asyā áva vádhar jabhāra
01.032.09	c	úttarā sū́r ádharaḥ putrá āsīd dā́nuḥ śaye sahávatsā ná dhenúḥ
01.032.10	a	átiṣṭhantīnām aniveśanā́nāṁ kā́ṣṭhānām mádhye níhitaṁ śárīram
01.032.10	c	vr̥trásya niṇyáṁ ví caranty ā́po dīrgháṁ táma ā́śayad índraśatruḥ
01.032.11	a	dāsápatnīr áhigopā atiṣṭhan níruddhā ā́paḥ paṇíneva gā́vaḥ
01.032.11	c	apā́m bílam ápihitaṁ yád ā́sīd vr̥tráṁ jaghanvā́m̐ ápa tád vavāra
01.032.12	a	áśvyo vā́ro abhavas tád indra sr̥ké yát tvā pratyáhan devá ékaḥ
01.032.12	c	ájayo gā́ ájayaḥ śūra sómam ávāsr̥jaḥ sártave saptá síndhūn
01.032.13	a	nā́smai vidyún ná tanyatúḥ siṣedha ná yā́m míham ákirad dhrādúniṁ ca
01.032.13	c	índraś ca yád yuyudhā́te áhiś cotā́parī́bhyo maghávā ví jigye
01.032.14	a	áher yātā́raṁ kám apaśya indra hr̥dí yát te jaghnúṣo bhī́r ágachat
01.032.14	c	náva ca yán navatíṁ ca srávantīḥ śyenó ná bhītó átaro rájāṁsi
01.032.15	a	índro yātó 'vasitasya rā́jā śámasya ca śr̥ṅgíṇo vájrabāhuḥ
01.032.15	c	séd u rā́jā kṣayati carṣaṇīnā́m arā́n ná nemíḥ pári tā́ babhūva
01.033.01	a	étā́yāmópa gavyánta índram asmā́kaṁ sú prámatiṁ vāvr̥dhāti
01.033.01	c	anāmr̥ṇáḥ kuvíd ā́d asyá rāyó gávāṁ kétam páram āvárjate naḥ
01.033.02	a	úpéd aháṁ dhanadā́m ápratītaṁ júṣṭāṁ ná śyenó vasatím patāmi
01.033.02	c	índraṁ namasyánn upamébhir arkaír yá stotŕ̥bhyo hávyo ásti yā́man
01.033.03	a	ní sárvasena iṣudhī́m̐r asakta sám aryó gā́ ajati yásya váṣṭi
01.033.03	c	coṣkūyámāṇa indra bhū́ri vāmám mā́ paṇír bhūr asmád ádhi pravr̥ddha
01.033.04	a	vádhīr hí dásyuṁ dhanínaṁ ghanénam̐ ékaś cárann upaśākébhir indra
01.033.04	c	dhánor ádhi viṣuṇák té vy āā̀yann áyajvānaḥ sanakā́ḥ prétim īyuḥ
01.033.05	a	párā cic chīrṣā́ vavr̥jus tá indrā́yajvāno yájvabhi spárdhamānāḥ
01.033.05	c	prá yád divó hariva sthātar ugra nír avratā́m̐ adhamo ródasyoḥ
01.033.06	a	áyuyutsann anavadyásya sénām áyātayanta kṣitáyo návagvāḥ
01.033.06	c	vr̥ṣāyúdho ná vádhrayo níraṣṭāḥ pravádbhir índrāc citáyanta āyan
01.033.07	a	tvám etā́n rudató jákṣataś cā́yodhayo rájasa indra pāré
01.033.07	c	ávādaho divá ā́ dásyum uccā́ prá sunvatá stuvatáḥ śáṁsam āvaḥ
01.033.08	a	cakrāṇā́saḥ parīṇáham pr̥thivyā́ híraṇyena maṇínā śúmbhamānāḥ
01.033.08	c	ná hinvānā́sas titirus tá índram pári spáśo adadhāt sū́ryeṇa
01.033.09	a	pári yád indra ródasī ubhé ábubhojīr mahinā́ viśvátaḥ sīm
01.033.09	c	ámanyamānām̐ abhí mányamānair nír brahmábhir adhamo dásyum indra
01.033.10	a	ná yé diváḥ pr̥thivyā́ ántam āpúr ná māyā́bhir dhanadā́m paryábhūvan
01.033.10	c	yújaṁ vájraṁ vr̥ṣabháś cakra índro nír jyótiṣā támaso gā́ adukṣat
01.033.11	a	ánu svadhā́m akṣarann ā́po asyā́vardhata mádhya ā́ nāvyāā̀nām
01.033.11	c	sadhrīcī́nena mánasā tám índra ójiṣṭhena hánmanāhann abhí dyū́n
01.033.12	a	ny āā̀vidhyad ilībíśasya dr̥ḷhā́ ví śr̥ṅgíṇam abhinac chúṣṇam índraḥ
01.033.12	c	yā́vat táro maghavan yā́vad ójo vájreṇa śátrum avadhīḥ pr̥tanyúm
01.033.13	a	abhí sidhmó ajigād asya śátrūn ví tigména vr̥ṣabhéṇā púro 'bhet
01.033.13	c	sáṁ vájreṇāsr̥jad vr̥trám índraḥ prá svā́m matím atirac chā́śadānaḥ
01.033.14	a	ā́vaḥ kútsam indra yásmiñ cākán prā́vo yúdhyantaṁ vr̥ṣabháṁ dáśadyum
01.033.14	c	śaphácyuto reṇúr nakṣata dyā́m úc chvaitreyó nr̥ṣā́hyāya tasthau
01.033.15	a	ā́vaḥ śámaṁ vr̥ṣabháṁ túgryāsu kṣetrajeṣé maghavañ chvítryaṁ gā́m
01.033.15	c	jyók cid átra tasthivā́ṁso akrañ chatrūyatā́m ádharā védanākaḥ
01.034.01	a	tríś cin no adyā́ bhavataṁ navedasā vibhúr vāṁ yā́ma utá rātír aśvinā
01.034.01	c	yuvór hí yantráṁ himyéva vā́saso 'bhyāyaṁsényā bhavatam manīṣíbhiḥ
01.034.02	a	tráyaḥ paváyo madhuvā́hane ráthe sómasya venā́m ánu víśva íd viduḥ
01.034.02	c	tráya skambhā́sa skabhitā́sa ārábhe trír náktaṁ yāthás trír v aśvinā dívā
01.034.03	a	samāné áhan trír avadyagohanā trír adyá yajñám mádhunā mimikṣatam
01.034.03	c	trír vā́javatīr íṣo aśvinā yuváṁ doṣā́ asmábhyam uṣásaś ca pinvatam
01.034.04	a	trír vartír yātaṁ trír ánuvrate jané tríḥ suprāvyè tredhéva śikṣatam
01.034.04	c	trír nāndyàṁ vahatam aśvinā yuváṁ tríḥ pŕ̥kṣo asmé akṣáreva pinvatam
01.034.05	a	trír no rayíṁ vahatam aśvinā yuváṁ trír devátātā trír utā́vataṁ dhíyaḥ
01.034.05	c	tríḥ saubhagatváṁ trír utá śrávāṁsi nas triṣṭháṁ vāṁ sū́re duhitā́ ruhad rátham
01.034.06	a	trír no aśvinā divyā́ni bheṣajā́ tríḥ pā́rthivāni trír u dattam adbhyáḥ
01.034.06	c	omā́naṁ śaṁyór mámakāya sūnáve tridhā́tu śárma vahataṁ śubhas patī
01.034.07	a	trír no aśvinā yajatā́ divé dive pári tridhā́tu pr̥thivī́m aśāyatam
01.034.07	c	tisró nāsatyā rathyā parāváta ātméva vā́taḥ svásarāṇi gachatam
01.034.08	a	trír aśvinā síndhubhiḥ saptámātr̥bhis tráya āhāvā́s tredhā́ havíṣ kr̥tám
01.034.08	c	tisráḥ pr̥thivī́r upári pravā́ divó nā́kaṁ rakṣethe dyúbhir aktúbhir hitám
01.034.09	a	kvà trī́ cakrā́ trivŕ̥to ráthasya kvà tráyo vandhúro yé sánīḷāḥ
01.034.09	c	kadā́ yógo vājíno rā́sabhasya yéna yajñáṁ nāsatyopayātháḥ
01.034.10	a	ā́ nāsatyā gáchataṁ hūyáte havír mádhvaḥ pibatam madhupébhir āsábhiḥ
01.034.10	c	yuvór hí pū́rvaṁ savitóṣáso rátham r̥tā́ya citráṁ ghr̥távantam íṣyati
01.034.11	a	ā́ nāsatyā tribhír ekādaśaír ihá devébhir yātam madhupéyam aśvinā
01.034.11	c	prā́yus tā́riṣṭaṁ nī́ rápāṁsi mr̥kṣataṁ sédhataṁ dvéṣo bhávataṁ sacābhúvā
01.034.12	a	ā́ no aśvinā trivŕ̥tā ráthenārvā́ñcaṁ rayíṁ vahataṁ suvī́ram
01.034.12	c	śr̥ṇvántā vām ávase johavīmi vr̥dhé ca no bhavataṁ vā́jasātau
01.035.01	a	hváyāmy agním prathamáṁ svastáye hváyāmi mitrā́váruṇāv ihā́vase
01.035.01	c	hváyāmi rā́trīṁ jágato nivéśanīṁ hváyāmi deváṁ savitā́ram ūtáye
01.035.02	a	ā́ kr̥ṣṇéna rájasā vártamāno niveśáyann amŕ̥tam mártyaṁ ca
01.035.02	c	hiraṇyáyena savitā́ ráthenā́ devó yāti bhúvanāni páśyan
01.035.03	a	yā́ti deváḥ pravátā yā́ty udvátā yā́ti śubhrā́bhyāṁ yajató háribhyām
01.035.03	c	ā́ devó yāti savitā́ parāvátó 'pa víśvā duritā́ bā́dhamānaḥ
01.035.04	a	abhī́vr̥taṁ kŕ̥śanair viśvárūpaṁ híraṇyaśamyaṁ yajató br̥hántam
01.035.04	c	ā́sthād ráthaṁ savitā́ citrábhānuḥ kr̥ṣṇā́ rájāṁsi táviṣīṁ dádhānaḥ
01.035.05	a	ví jánāñ chyāvā́ḥ śitipā́do akhyan ráthaṁ híraṇyapra .ugaṁ váhantaḥ
01.035.05	c	śáśvad víśaḥ savitúr daívyasyopásthe víśvā bhúvanāni tasthuḥ
01.035.06	a	tisró dyā́vaḥ savitúr dvā́ upásthām̐ ékā yamásya bhúvane virāṣā́ṭ
01.035.06	c	āṇíṁ ná ráthyam amŕ̥tā́dhi tasthur ihá bravītu yá u tác cíketat
01.035.07	a	ví suparṇó antárikṣāṇy akhyad gabhīrávepā ásuraḥ sunītháḥ
01.035.07	c	kvèdā́nīṁ sū́ryaḥ káś ciketa katamā́ṁ dyā́ṁ raśmír asyā́ tatāna
01.035.08	a	aṣṭaú vy àkhyat kakúbhaḥ pr̥thivyā́s trī́ dhánva yójanā saptá síndhūn
01.035.08	c	hiraṇyākṣáḥ savitā́ devá ā́gād dádhad rátnā dāśúṣe vā́ryāṇi
01.035.09	a	híraṇyapāṇiḥ savitā́ vícarṣaṇir ubhé dyā́vāpr̥thivī́ antár īyate
01.035.09	c	ápā́mīvām bā́dhate véti sū́ryam abhí kr̥ṣṇéna rájasā dyā́m r̥ṇoti
01.035.10	a	híraṇyahasto ásuraḥ sunītháḥ sumr̥ḷīkáḥ svávām̐ yātv arvā́ṅ
01.035.10	c	apasédhan rakṣáso yātudhā́nān ásthād deváḥ pratidoṣáṁ gr̥ṇānáḥ
01.035.11	a	yé te pánthāḥ savitaḥ pūrvyā́so 'reṇávaḥ súkr̥tā antárikṣe
01.035.11	c	tébhir no adyá pathíbhiḥ sugébhī rákṣā ca no ádhi ca brūhi deva
01.036.01	a	prá vo yahvám purūṇā́ṁ viśā́ṁ devayatī́nām
01.036.01	c	agníṁ sūktébhir vácobhir īmahe ̀ yáṁ sīm íd anyá ī́ḷate
01.036.02	a	jánāso agníṁ dadhire sahovŕ̥dhaṁ ̀ havíṣmanto vidhema te
01.036.02	c	sá tváṁ no adyá sumánā ihā́vitā́ ̀ bhávā vā́jeṣu santya
01.036.03	a	prá tvā dūtáṁ vr̥ṇīmahe hótāraṁ viśvávedasam
01.036.03	c	mahás te sató ví caranty arcáyo ̀ diví spr̥śanti bhānávaḥ
01.036.04	a	devā́sas tvā váruṇo mitró aryamā́ ̀ sáṁ dūtám pratnám indhate
01.036.04	c	víśvaṁ só agne jayati tváyā dhánaṁ ̀ yás te dadā́śa mártyaḥ
01.036.05	a	mandró hótā gr̥hápatir ágne dūtó viśā́m asi
01.036.05	c	tvé víśvā sáṁgatāni vratā́ dhruvā́ ̀ yā́ni devā́ ákr̥ṇvata
01.036.06	a	tvé íd agne subháge yaviṣṭhya ̀ víśvam ā́ hūyate havíḥ
01.036.06	c	sá tváṁ no adyá sumánā utā́paráṁ ̀ yákṣi devā́n suvī́ryā
01.036.07	a	táṁ ghem itthā́ namasvína úpa svarā́jam āsate
01.036.07	c	hótrābhir agním mánuṣaḥ sám indhate ̀ titirvā́ṁso áti srídhaḥ
01.036.08	a	ghnánto vr̥trám ataran ródasī apá ̀ urú kṣáyāya cakrire
01.036.08	c	bhúvat káṇve vŕ̥ṣā dyumny ā́hutaḥ ̀ krándad áśvo gáviṣṭiṣu
01.036.09	a	sáṁ sīdasva mahā́m̐ asi śócasva devavī́tamaḥ
01.036.09	c	ví dhūmám agne aruṣám miyedhya sr̥já praśasta darśatám
01.036.10	a	yáṁ tvā devā́so mánave dadhúr ihá ̀ yájiṣṭhaṁ havyavāhana
01.036.10	c	yáṁ káṇvo médhyātithir dhanaspŕ̥taṁ ̀ yáṁ vŕ̥ṣā yám upastutáḥ
01.036.11	a	yám agním médhyātithiḥ káṇva īdhá r̥tā́d ádhi
01.036.11	c	tásya préṣo dīdiyus tám imā́ ŕ̥cas ̀ tám agníṁ vardhayāmasi
01.036.12	a	rāyás pūrdhi svadhāvó 'sti hí ̀ té 'gne devéṣv ā́pyam
01.036.12	c	tváṁ vā́jasya śrútyasya rājasi ̀ sá no mr̥ḷa mahā́m̐ asi
01.036.13	a	ūrdhvá ū ṣú ṇa ūtáye tíṣṭhā devó ná savitā́
01.036.13	c	ūrdhvó vā́jasya sánitā yád añjíbhir ̀ vāghádbhir vihváyāmahe
01.036.14	a	ūrdhvó naḥ pāhy áṁhaso ní ketúnā ̀ víśvaṁ sám atríṇaṁ daha
01.036.14	c	kr̥dhī́ na ūrdhvā́ñ caráthāya jīváse ̀ vidā́ devéṣu no dúvaḥ
01.036.15	a	pāhí no agne rakṣásaḥ pāhí dhūrtér árāvṇaḥ
01.036.15	c	pāhí rī́ṣata utá vā jíghāṁsato ̀ bŕ̥hadbhāno yáviṣṭhya
01.036.16	a	ghanéva víṣvag ví jahy árāvṇas ̀ tápurjambha yó asmadhrúk
01.036.16	c	yó mártyaḥ śíśīte áty aktúbhir ̀ mā́ naḥ sá ripúr īśata
01.036.17	a	agnír vavne suvī́ryam agníḥ káṇvāya saúbhagam
01.036.17	c	agníḥ prā́van mitrótá médhyātithim ̀ agníḥ sātā́ upastutám
01.036.18	a	agnínā turváśaṁ yádum parāváta ̀ ugrā́devaṁ havāmahe
01.036.18	c	agnír nayan návavāstvam br̥hádrathaṁ ̀ turvī́tiṁ dásyave sáhaḥ
01.036.19	a	ní tvā́m agne mánur dadhe jyótir jánāya śáśvate
01.036.19	c	dīdétha káṇva r̥tájāta ukṣitó ̀ yáṁ namasyánti kr̥ṣṭáyaḥ
01.036.20	a	tveṣā́so agnér ámavanto arcáyo ̀ bhīmā́so ná prátītaye
01.036.20	c	rakṣasvínaḥ sádam íd yātumā́vato víśvaṁ sám atríṇaṁ daha
01.037.01	a	krīḷáṁ vaḥ śárdho mā́rutam anarvā́ṇaṁ ratheśúbham
01.037.01	c	káṇvā abhí prá gāyata
01.037.02	a	yé pŕ̥ṣatībhir r̥ṣṭíbhiḥ sākáṁ vā́śībhir añjíbhiḥ
01.037.02	c	ájāyanta svábhānavaḥ
01.037.03	a	ihéva śr̥ṇva eṣāṁ káśā hásteṣu yád vádān
01.037.03	c	ní yā́mañ citrám r̥ñjate
01.037.04	a	prá vaḥ śárdhāya ghŕ̥ṣvaye tveṣádyumnāya śuṣmíṇe
01.037.04	c	deváttam bráhma gāyata
01.037.05	a	prá śaṁsā góṣv ághnyaṁ krīḷáṁ yác chárdho mā́rutam
01.037.05	c	jámbhe rásasya vāvr̥dhe
01.037.06	a	kó vo várṣiṣṭha ā́ naro diváś ca gmáś ca dhūtayaḥ
01.037.06	c	yát sīm ántaṁ ná dhūnuthá
01.037.07	a	ní vo yā́māya mā́nuṣo dadhrá ugrā́ya manyáve
01.037.07	c	jíhīta párvato giríḥ
01.037.08	a	yéṣām ájmeṣu pr̥thivī́ jujurvā́m̐ iva viśpátiḥ
01.037.08	c	bhiyā́ yā́meṣu réjate
01.037.09	a	sthiráṁ hí jā́nam eṣāṁ váyo mātúr níretave
01.037.09	c	yát sīm ánu dvitā́ śávaḥ
01.037.10	a	úd u tyé sūnávo gíraḥ kā́ṣṭhā ájmeṣv atnata
01.037.10	c	vāśrā́ abhijñú yā́tave
01.037.11	a	tyáṁ cid ghā dīrghám pr̥thúm mihó nápātam ámr̥dhram
01.037.11	c	prá cyāvayanti yā́mabhiḥ
01.037.12	a	máruto yád dha vo bálaṁ jánām̐ acucyavītana
01.037.12	c	girī́m̐r acucyavītana
01.037.13	a	yád dha yā́nti marútaḥ sáṁ ha bruvaté 'dhvann ā́
01.037.13	c	śr̥ṇóti káś cid eṣām
01.037.14	a	prá yāta śī́bham āśúbhiḥ sánti káṇveṣu vo dúvaḥ
01.037.14	c	tátro ṣú mādayādhvai
01.037.15	a	ásti hí ṣmā mádāya vaḥ smási ṣmā vayám eṣām
01.037.15	c	víśvaṁ cid ā́yur jīváse
01.038.01	a	kád dha nūnáṁ kadhapriyaḥ pitā́ putráṁ ná hástayoḥ
01.038.01	c	dadhidhvé vr̥ktabarhiṣaḥ
01.038.02	a	kvà nūnáṁ kád vo árthaṁ gántā divó ná pr̥thivyā́ḥ
01.038.02	c	kvà vo gā́vo ná raṇyanti
01.038.03	a	kvà vaḥ sumnā́ návyāṁsi márutaḥ kvà suvitā́
01.038.03	c	kvò víśvāni saúbhagā
01.038.04	a	yád yūyám pr̥śnimātaro mártāsaḥ syā́tana
01.038.04	c	stotā́ vo amŕ̥taḥ syāt
01.038.05	a	mā́ vo mr̥gó ná yávase jaritā́ bhūd ájoṣyaḥ
01.038.05	c	pathā́ yamásya gād úpa
01.038.06	a	mó ṣú ṇaḥ párā parā nírr̥tir durháṇā vadhīt
01.038.06	c	padīṣṭá tŕ̥ṣṇayā sahá
01.038.07	a	satyáṁ tveṣā́ ámavanto dhánvañ cid ā́ rudríyāsaḥ
01.038.07	c	míhaṁ kr̥ṇvanty avātā́m
01.038.08	a	vāśréva vidyún mimāti vatsáṁ ná mātā́ siṣakti
01.038.08	c	yád eṣāṁ vr̥ṣṭír ásarji
01.038.09	a	dívā cit támaḥ kr̥ṇvanti parjányenodavāhéna
01.038.09	c	yát pr̥thivī́ṁ vyundánti
01.038.10	a	ádha svanā́n marútāṁ víśvam ā́ sádma pā́rthivam
01.038.10	c	árejanta prá mā́nuṣāḥ
01.038.11	a	máruto vīḷupāṇíbhiś citrā́ ródhasvatīr ánu
01.038.11	c	yātém ákhidrayāmabhiḥ
01.038.12	a	sthirā́ vaḥ santu nemáyo ráthā áśvāsa eṣām
01.038.12	c	súsaṁskr̥tā abhī́śavaḥ
01.038.13	a	áchā vadā tánā girā́ jarā́yai bráhmaṇas pátim
01.038.13	c	agním mitráṁ ná darśatám
01.038.14	a	mimīhí ślókam āsyè parjánya iva tatanaḥ
01.038.14	c	gā́ya gāyatrám ukthyàm
01.038.15	a	vándasva mā́rutaṁ gaṇáṁ tveṣám panasyúm arkíṇam
01.038.15	c	asmé vr̥ddhā́ asann ihá
01.039.01	a	prá yád itthā́ parāvátaḥ śocír ná mā́nam ásyatha
01.039.01	c	kásya krátvā marutaḥ kásya várpasā káṁ yātha káṁ ha dhūtayaḥ
01.039.02	a	sthirā́ vaḥ santv ā́yudhā parāṇúde vīḷū́ utá pratiṣkábhe
01.039.02	c	yuṣmā́kam astu táviṣī pánīyasī mā́ mártyasya māyínaḥ
01.039.03	a	párā ha yát sthiráṁ hathá náro vartáyathā gurú
01.039.03	c	ví yāthana vanínaḥ pr̥thivyā́ vy ā́śāḥ párvatānām
01.039.04	a	nahí vaḥ śátrur vividé ádhi dyávi ná bhū́myāṁ riśādasaḥ
01.039.04	c	yuṣmā́kam astu táviṣī tánā yujā́ rúdrāso nū́ cid ādhŕ̥ṣe
01.039.05	a	prá vepayanti párvatān ví viñcanti vánaspátīn
01.039.05	c	pró ārata maruto durmádā iva dévāsaḥ sárvayā viśā́
01.039.06	a	úpo rátheṣu pŕ̥ṣatīr ayugdhvam práṣṭir vahati róhitaḥ
01.039.06	c	ā́ vo yā́māya pr̥thivī́ cid aśrod ábībhayanta mā́nuṣāḥ
01.039.07	a	ā́ vo makṣū́ tánāya káṁ rúdrā ávo vr̥ṇīmahe
01.039.07	c	gántā nūnáṁ nó 'vasā yáthā purétthā́ káṇvāya bibhyúṣe
01.039.08	a	yuṣméṣito maruto mártyeṣita ā́ yó no ábhva ī́ṣate
01.039.08	c	ví táṁ yuyota śávasā vy ójasā ví yuṣmā́kābhir ūtíbhiḥ
01.039.09	a	ásāmi hí prayajyavaḥ káṇvaṁ dadá pracetasaḥ
01.039.09	c	ásāmibhir maruta ā́ na ūtíbhir gántā vr̥ṣṭíṁ ná vidyútaḥ
01.039.10	a	ásāmy ójo bibhr̥thā sudānavó 'sāmi dhūtayaḥ śávaḥ
01.039.10	c	r̥ṣidvíṣe marutaḥ parimanyáva íṣuṁ ná sr̥jata dvíṣam
01.040.01	a	út tiṣṭha brahmaṇas pate devayántas tvemahe
01.040.01	c	úpa prá yantu marútaḥ sudā́nava índra prāśū́r bhavā sácā
01.040.02	a	tvā́m íd dhí sahasas putra mártya upabrūté dháne hité
01.040.02	c	suvī́ryam maruta ā́ sváśvyaṁ dádhīta yó va ācaké
01.040.03	a	praítu bráhmaṇas pátiḥ prá devy ètu sūnŕ̥tā
01.040.03	c	áchā vīráṁ náryam paṅktírādhasaṁ devā́ yajñáṁ nayantu naḥ
01.040.04	a	yó vāgháte dádāti sūnáraṁ vásu sá dhatte ákṣiti śrávaḥ
01.040.04	c	tásmā íḷāṁ suvī́rām ā́ yajāmahe suprátūrtim anehásam
01.040.05	a	prá nūnám bráhmaṇas pátir mántraṁ vadaty ukthyàm
01.040.05	c	yásminn índro váruṇo mitró aryamā́ devā́ ókāṁsi cakriré
01.040.06	a	tám íd vocemā vidátheṣu śambhúvam mántraṁ devā anehásam
01.040.06	c	imā́ṁ ca vā́cam pratiháryathā naro víśvéd vāmā́ vo aśnavat
01.040.07	a	kó devayántam aśnavaj jánaṁ kó vr̥ktábarhiṣam
01.040.07	c	prá pra dāśvā́n pastyāā̀bhir asthitāntarvā́vat kṣáyaṁ dadhe
01.040.08	a	úpa kṣatrám pr̥ñcītá hánti rā́jabhir bhayé cit sukṣitíṁ dadhe
01.040.08	c	nā́sya vartā́ ná tarutā́ mahādhané nā́rbhe asti vajríṇaḥ
01.041.01	a	yáṁ rákṣanti prácetaso váruṇo mitró aryamā́
01.041.01	c	nū́ cit sá dabhyate jánaḥ
01.041.02	a	yám bāhúteva píprati pā́nti mártyaṁ riṣáḥ
01.041.02	c	áriṣṭaḥ sárva edhate
01.041.03	a	ví durgā́ ví dvíṣaḥ puró ghnánti rā́jāna eṣām
01.041.03	c	náyanti duritā́ tiráḥ
01.041.04	a	sugáḥ pánthā anr̥kṣará ā́dityāsa r̥táṁ yaté
01.041.04	c	nā́trāvakhādó asti vaḥ
01.041.05	a	yáṁ yajñáṁ náyathā nara ā́dityā r̥júnā pathā́
01.041.05	c	prá vaḥ sá dhītáye naśat
01.041.06	a	sá rátnam mártyo vásu víśvaṁ tokám utá tmánā
01.041.06	c	áchā gachaty ástr̥taḥ
01.041.07	a	kathā́ rādhāma sakhāya stómam mitrásyāryamṇáḥ
01.041.07	c	máhi psáro váruṇasya
01.041.08	a	mā́ vo ghnántam mā́ śápantam práti voce devayántam
01.041.08	c	sumnaír íd va ā́ vivāse
01.041.09	a	catúraś cid dádamānād bibhīyā́d ā́ nídhātoḥ
01.041.09	c	ná duruktā́ya spr̥hayet
01.042.01	a	sám pūṣann ádhvanas tira vy áṁho vimuco napāt
01.042.01	c	sákṣvā deva prá ṇas puráḥ
01.042.02	a	yó naḥ pūṣann aghó vŕ̥ko duḥśéva ādídeśati
01.042.02	c	ápa sma tám pathó jahi
01.042.03	a	ápa tyám paripanthínam muṣīvā́ṇaṁ huraścítam
01.042.03	c	dūrám ádhi srutér aja
01.042.04	a	tváṁ tásya dvayāvíno 'gháśaṁsasya kásya cit
01.042.04	c	padā́bhí tiṣṭha tápuṣim
01.042.05	a	ā́ tát te dasra mantumaḥ pū́ṣann ávo vr̥ṇīmahe
01.042.05	c	yéna pitr̥ŕ̥n ácodayaḥ
01.042.06	a	ádhā no viśvasaubhaga híraṇyavāśīmattama
01.042.06	c	dhánāni suṣáṇā kr̥dhi
01.042.07	a	áti naḥ saścáto naya sugā́ naḥ supáthā kr̥ṇu
01.042.07	c	pū́ṣann ihá krátuṁ vidaḥ
01.042.08	a	abhí sūyávasaṁ naya ná navajvāró ádhvane
01.042.08	c	pū́ṣann ihá krátuṁ vidaḥ
01.042.09	a	śagdhí pūrdhí prá yaṁsi ca śiśīhí prā́sy udáram
01.042.09	c	pū́ṣann ihá krátuṁ vidaḥ
01.042.10	a	ná pūṣáṇam methāmasi sūktaír abhí gr̥ṇīmasi
01.042.10	c	vásūni dasmám īmahe
01.043.01	a	kád rudrā́ya prácetase mīḷhúṣṭamāya távyase
01.043.01	c	vocéma śáṁtamaṁ hr̥dé
01.043.02	a	yáthā no áditiḥ kárat páśve nŕ̥bhyo yáthā gáve
01.043.02	c	yáthā tokā́ya rudríyam
01.043.03	a	yáthā no mitró váruṇo yáthā rudráś cíketati
01.043.03	c	yáthā víśve sajóṣasaḥ
01.043.04	a	gāthápatim medhápatiṁ rudráṁ jálāṣabheṣajam
01.043.04	c	tác chaṁyóḥ sumnám īmahe
01.043.05	a	yáḥ śukrá iva sū́ryo híraṇyam iva rócate
01.043.05	c	śréṣṭho devā́nāṁ vásuḥ
01.043.06	a	śáṁ naḥ karaty árvate sugám meṣā́ya meṣyè
01.043.06	c	nŕ̥bhyo nā́ribhyo gáve
01.043.07	a	asmé soma śríyam ádhi ní dhehi śatásya nr̥ṇā́m
01.043.07	c	máhi śrávas tuvinr̥mṇám
01.043.08	a	mā́ naḥ somaparibā́dho mā́rātayo juhuranta
01.043.08	c	ā́ na indo vā́je bhaja
01.043.09	a	yā́s te prajā́ amŕ̥tasya párasmin dhā́mann r̥tásya
01.043.09	c	mūrdhā́ nā́bhā soma vena ābhū́ṣantīḥ soma vedaḥ
01.044.01	a	ágne vívasvad uṣásaś citráṁ rā́dho amartya
01.044.01	c	ā́ dāśúṣe jātavedo vahā tvám adyā́ devā́m̐ uṣarbúdhaḥ
01.044.02	a	júṣṭo hí dūtó ási havyavā́hanó 'gne rathī́r adhvarā́ṇām
01.044.02	c	sajū́r aśvíbhyām uṣásā suvī́ryam asmé dhehi śrávo br̥hát
01.044.03	a	adyā́ dūtáṁ vr̥ṇīmahe vásum agním purupriyám
01.044.03	c	dhūmáketum bhā́r̥jīkaṁ vyùṣṭiṣu yajñā́nām adhvaraśríyam
01.044.04	a	śréṣṭhaṁ yáviṣṭham átithiṁ svāā̀hutaṁ júṣṭaṁ jánāya dāśúṣe
01.044.04	c	devā́m̐ áchā yā́tave jātávedasam agním īḷe vyùṣṭiṣu
01.044.05	a	staviṣyā́mi tvā́m aháṁ víśvasyāmr̥ta bhojana
01.044.05	c	ágne trātā́ram amŕ̥tam miyedhya yájiṣṭhaṁ havyavāhana
01.044.06	a	suśáṁso bodhi gr̥ṇaté yaviṣṭhya mádhujihvaḥ svāā̀hutaḥ
01.044.06	c	práskaṇvasya pratiránn ā́yur jīváse namasyā́ daívyaṁ jánam
01.044.07	a	hótāraṁ viśvávedasaṁ sáṁ hí tvā víśa indháte
01.044.07	c	sá ā́ vaha puruhūta prácetasó 'gne devā́m̐ ihá dravát
01.044.08	a	savitā́ram uṣásam aśvínā bhágam agníṁ vyùṣṭiṣu kṣápaḥ
01.044.08	c	káṇvāsas tvā sutásomāsa indhate havyavā́haṁ svadhvara
01.044.09	a	pátir hy àdhvarā́ṇām ágne dūtó viśā́m ási
01.044.09	c	uṣarbúdha ā́ vaha sómapītaye devā́m̐ adyá svardŕ̥śaḥ
01.044.10	a	ágne pū́rvā ánūṣáso vibhāvaso dīdétha viśvádarśataḥ
01.044.10	c	ási grā́meṣv avitā́ puróhitó 'si yajñéṣu mā́nuṣaḥ
01.044.11	a	ní tvā yajñásya sā́dhanam ágne hótāram r̥tvíjam
01.044.11	c	manuṣvád deva dhīmahi prácetasaṁ jīráṁ dūtám ámartyam
01.044.12	a	yád devā́nām mitramahaḥ puróhitó 'ntaro yā́si dūtyàm
01.044.12	c	síndhor iva prásvanitāsa ūrmáyo 'gnér bhrājante arcáyaḥ
01.044.13	a	śrudhí śrutkarṇa váhnibhir devaír agne sayā́vabhiḥ
01.044.13	c	ā́ sīdantu barhíṣi mitró aryamā́ prātaryā́vāṇo adhvarám
01.044.14	a	śr̥ṇvántu stómam marútaḥ sudā́navo 'gnijihvā́ r̥tāvŕ̥dhaḥ
01.044.14	c	píbatu sómaṁ váruṇo dhr̥távrato 'śvíbhyām uṣásā sajū́ḥ
01.045.01	a	tvám agne vásūm̐r ihá rudrā́m̐ ādityā́m̐ utá
01.045.01	c	yájā svadhvaráṁ jánam mánujātaṁ ghr̥taprúṣam
01.045.02	a	śruṣṭīvā́no hí dāśúṣe devā́ agne vícetasaḥ
01.045.02	c	tā́n rohidaśva girvaṇas tráyastriṁśatam ā́ vaha
01.045.03	a	priyamedhavád atriváj jā́tavedo virūpavát
01.045.03	c	aṅgirasván mahivrata práskaṇvasya śrudhī hávam
01.045.04	a	máhikerava ūtáye priyámedhā ahūṣata
01.045.04	c	rā́jantam adhvarā́ṇām agníṁ śukréṇa śocíṣā
01.045.05	a	ghŕ̥tāhavana santyemā́ u ṣú śrudhī gíraḥ
01.045.05	c	yā́bhiḥ káṇvasya sūnávo hávanté 'vase tvā
01.045.06	a	tvā́ṁ citraśravastama hávante vikṣú jantávaḥ
01.045.06	c	śocíṣkeśam purupriyā́gne havyā́ya vóḷhave
01.045.07	a	ní tvā hótāram r̥tvíjaṁ dadhiré vasuvíttamam
01.045.07	c	śrútkarṇaṁ sapráthastamaṁ víprā agne díviṣṭiṣu
01.045.08	a	ā́ tvā víprā acucyavuḥ sutásomā abhí práyaḥ
01.045.08	c	br̥hád bhā́ bíbhrato havír ágne mártāya dāśúṣe
01.045.09	a	prātaryā́vṇaḥ sahaskr̥ta somapéyāya santya
01.045.09	c	ihā́dyá daívyaṁ jánam barhír ā́ sādayā vaso
01.045.10	a	arvā́ñcaṁ daívyaṁ jánam ágne yákṣva sáhūtibhiḥ
01.045.10	c	ayáṁ sómaḥ sudānavas tám pāta tiróahnyam
01.046.01	a	eṣó uṣā́ ápūrvyā vy ùchati priyā́ diváḥ
01.046.01	c	stuṣé vām aśvinā br̥hát
01.046.02	a	yā́ dasrā́ síndhumātarā manotárā rayīṇā́m
01.046.02	c	dhiyā́ devā́ vasuvídā
01.046.03	a	vacyánte vāṁ kakuhā́so jūrṇā́yām ádhi viṣṭápi
01.046.03	c	yád vāṁ rátho víbhiṣ pátāt
01.046.04	a	havíṣā jāró apā́m píparti pápurir narā
01.046.04	c	pitā́ kúṭasya carṣaṇíḥ
01.046.05	a	ādāró vām matīnā́ṁ nā́satyā matavacasā
01.046.05	c	pātáṁ sómasya dhr̥ṣṇuyā́
01.046.06	a	yā́ naḥ pī́parad aśvinā jyótiṣmatī támas tiráḥ
01.046.06	c	tā́m asmé rāsāthām íṣam
01.046.07	a	ā́ no nāvā́ matīnā́ṁ yātám pārā́ya gántave
01.046.07	c	yuñjā́thām aśvinā rátham
01.046.08	a	arítraṁ vāṁ divás pr̥thú tīrthé síndhūnāṁ ráthaḥ
01.046.08	c	dhiyā́ yuyujra índavaḥ
01.046.09	a	divás kaṇvāsa índavo vásu síndhūnām padé
01.046.09	c	sváṁ vavríṁ kúha dhitsathaḥ
01.046.10	a	ábhūd u bhā́ u aṁśáve híraṇyam práti sū́ryaḥ
01.046.10	c	vy àkhyaj jihváyā́sitaḥ
01.046.11	a	ábhūd u pārám étave pánthā r̥tásya sādhuyā́
01.046.11	c	ádarśi ví srutír diváḥ
01.046.12	a	tát tad íd aśvínor ávo jaritā́ práti bhūṣati
01.046.12	c	máde sómasya pípratoḥ
01.046.13	a	vāvasānā́ vivásvati sómasya pītyā́ girā́
01.046.13	c	manuṣvác chambhū ā́ gatam
01.046.14	a	yuvór uṣā́ ánu śríyam párijmanor upā́carat
01.046.14	c	r̥tā́ vanatho aktúbhiḥ
01.046.15	a	ubhā́ pibatam aśvinobhā́ naḥ śárma yachatam
01.046.15	c	avidriyā́bhir ūtíbhiḥ
01.047.01	a	ayáṁ vām mádhumattamaḥ sutáḥ sóma r̥tāvr̥dhā
01.047.01	c	tám aśvinā pibataṁ tiróahnyaṁ dhattáṁ rátnāni dāśúṣe
01.047.02	a	trivandhuréṇa trivŕ̥tā supéśasā ráthenā́ yātam aśvinā
01.047.02	c	káṇvāso vām bráhma kr̥ṇvanty adhvaré téṣāṁ sú śr̥ṇutaṁ hávam
01.047.03	a	áśvinā mádhumattamam pātáṁ sómam r̥tāvr̥dhā
01.047.03	c	áthādyá dasrā vásu bíbhratā ráthe dāśvā́ṁsam úpa gachatam
01.047.04	a	triṣadhasthé barhíṣi viśvavedasā mádhvā yajñám mimikṣatam
01.047.04	c	káṇvāso vāṁ sutásomā abhídyavo yuvā́ṁ havante aśvinā
01.047.05	a	yā́bhiḥ káṇvam abhíṣṭibhiḥ prā́vataṁ yuvám aśvinā
01.047.05	c	tā́bhiḥ ṣv àsmā́m̐ avataṁ śubhas patī pātáṁ sómam r̥tāvr̥dhā
01.047.06	a	sudā́se dasrā vásu bíbhratā ráthe pŕ̥kṣo vahatam aśvinā
01.047.06	c	rayíṁ samudrā́d utá vā divás páry asmé dhattam puruspŕ̥ham
01.047.07	a	yán nāsatyā parāváti yád vā sthó ádhi turváśe
01.047.07	c	áto ráthena suvŕ̥tā na ā́ gataṁ sākáṁ sū́ryasya raśmíbhiḥ
01.047.08	a	arvā́ñcā vāṁ sáptayo 'dhvaraśríyo váhantu sávanéd úpa
01.047.08	c	íṣam pr̥ñcántā sukŕ̥te sudā́nava ā́ barhíḥ sīdataṁ narā
01.047.09	a	téna nāsatyā́ gataṁ ráthena sū́ryatvacā
01.047.09	c	yéna śáśvad ūháthur dāśúṣe vásu mádhvaḥ sómasya pītáye
01.047.10	a	ukthébhir arvā́g ávase purūvásū arkaíś ca ní hvayāmahe
01.047.10	c	śáśvat káṇvānāṁ sádasi priyé hí kaṁ sómam papáthur aśvinā
01.048.01	a	sahá vāména na uṣo vy ùchā duhitar divaḥ
01.048.01	c	sahá dyumnéna br̥hatā́ vibhāvari rāyā́ devi dā́svatī
01.048.02	a	áśvāvatīr gómatīr viśvasuvído bhū́ri cyavanta vástave
01.048.02	c	úd īraya práti mā sūnŕ̥tā uṣaś códa rā́dho maghónām
01.048.03	a	uvā́soṣā́ uchā́c ca nú devī́ jīrā́ ráthānām
01.048.03	c	yé asyā ācáraṇeṣu dadhriré samudré ná śravasyávaḥ
01.048.04	a	úṣo yé te prá yā́meṣu yuñjáte máno dānā́ya sūráyaḥ
01.048.04	c	átrā́ha tát káṇva eṣāṁ káṇvatamo nā́ma gr̥ṇāti nr̥ṇā́m
01.048.05	a	ā́ ghā yóṣeva sūnáry uṣā́ yāti prabhuñjatī́
01.048.05	c	jaráyantī vŕ̥janam padvád īyata út pātayati pakṣíṇaḥ
01.048.06	a	ví yā́ sr̥játi sámanaṁ vy àrthínaḥ padáṁ ná vety ódatī
01.048.06	c	váyo nákiṣ ṭe paptivā́ṁsa āsate vyùṣṭau vājinīvati
01.048.07	a	eṣā́yukta parāvátaḥ sū́ryasyodáyanād ádhi
01.048.07	c	śatáṁ ráthebhiḥ subhágoṣā́ iyáṁ ví yāty abhí mā́nuṣān
01.048.08	a	víśvam asyā nānāma cákṣase jágaj jyótiṣ kr̥ṇoti sūnárī
01.048.08	c	ápa dvéṣo maghónī duhitā́ divá uṣā́ uchad ápa srídhaḥ
01.048.09	a	úṣa ā́ bhāhi bhānúnā candréṇa duhitar divaḥ
01.048.09	c	āváhantī bhū́ry asmábhyaṁ saúbhagaṁ vyuchántī díviṣṭiṣu
01.048.10	a	víśvasya hí prā́ṇanaṁ jī́vanaṁ tvé ví yád uchási sūnari
01.048.10	c	sā́ no ráthena br̥hatā́ vibhāvari śrudhí citrāmaghe hávam
01.048.11	a	úṣo vā́jaṁ hí váṁsva yáś citró mā́nuṣe jáne
01.048.11	c	ténā́ vaha sukŕ̥to adhvarā́m̐ úpa yé tvā gr̥ṇánti váhnayaḥ
01.048.12	a	víśvān devā́m̐ ā́ vaha sómapītaye 'ntárikṣād uṣas tvám
01.048.12	c	sā́smā́su dhā gómad áśvāvad ukthyàm úṣo vā́jaṁ suvī́ryam
01.048.13	a	yásyā rúśanto arcáyaḥ práti bhadrā́ ádr̥kṣata
01.048.13	c	sā́ no rayíṁ viśvávāraṁ supéśasam uṣā́ dadātu súgmyam
01.048.14	a	yé cid dhí tvā́m ŕ̥ṣayaḥ pū́rva ūtáye juhūré 'vase mahi
01.048.14	c	sā́ na stómām̐ abhí gr̥ṇīhi rā́dhasóṣaḥ śukréṇa śocíṣā
01.048.15	a	úṣo yád adyá bhānúnā ví dvā́rāv r̥ṇávo diváḥ
01.048.15	c	prá no yachatād avr̥kám pr̥thú chardíḥ prá devi gómatīr íṣaḥ
01.048.16	a	sáṁ no rāyā́ br̥hatā́ viśvápeśasā mimikṣvā́ sám íḷābhir ā́
01.048.16	c	sáṁ dyumnéna viśvatúroṣo mahi sáṁ vā́jair vājinīvati
01.049.01	a	úṣo bhadrébhir ā́ gahi diváś cid rocanā́d ádhi
01.049.01	c	váhantv aruṇápsava úpa tvā somíno gr̥hám
01.049.02	a	supéśasaṁ sukháṁ ráthaṁ yám adhyásthā uṣas tvám
01.049.02	c	ténā suśrávasaṁ jánam prā́vādyá duhitar divaḥ
01.049.03	a	váyaś cit te patatríṇo dvipác cátuṣpad arjuni
01.049.03	c	úṣaḥ prā́rann r̥tū́m̐r ánu divó ántebhyas pári
01.049.04	a	vyuchántī hí raśmíbhir víśvam ābhā́si rocanám
01.049.04	c	tā́ṁ tvā́m uṣar vasūyávo gīrbhíḥ káṇvā ahūṣata
01.050.01	a	úd u tyáṁ jātávedasaṁ deváṁ vahanti ketávaḥ
01.050.01	c	dr̥śé víśvāya sū́ryam
01.050.02	a	ápa tyé tāyávo yathā nákṣatrā yanty aktúbhiḥ
01.050.02	c	sū́rāya viśvácakṣase
01.050.03	a	ádr̥śram asya ketávo ví raśmáyo jánām̐ ánu
01.050.03	c	bhrā́janto agnáyo yathā
01.050.04	a	taráṇir viśvádarśato jyotiṣkŕ̥d asi sūrya
01.050.04	c	víśvam ā́ bhāsi rocanám
01.050.05	a	pratyáṅ devā́nāṁ víśaḥ pratyáṅṅ úd eṣi mā́nuṣān
01.050.05	c	pratyáṅ víśvaṁ svàr dr̥śé
01.050.06	a	yénā pāvaka cákṣasā bhuraṇyántaṁ jánām̐ ánu
01.050.06	c	tváṁ varuṇa páśyasi
01.050.07	a	ví dyā́m eṣi rájas pr̥thv áhā mímāno aktúbhiḥ
01.050.07	c	páśyañ jánmāni sūrya
01.050.08	a	saptá tvā haríto ráthe váhanti deva sūrya
01.050.08	c	śocíṣkeśaṁ vicakṣaṇa
01.050.09	a	áyukta saptá śundhyúvaḥ sū́ro ráthasya naptyàḥ
01.050.09	c	tā́bhir yāti sváyuktibhiḥ
01.050.10	a	úd vayáṁ támasas pári jyótiṣ páśyanta úttaram
01.050.10	c	deváṁ devatrā́ sū́ryam áganma jyótir uttamám
01.050.11	a	udyánn adyá mitramaha āróhann úttarāṁ dívam
01.050.11	c	hr̥drogám máma sūrya harimā́ṇaṁ ca nāśaya
01.050.12	a	śúkeṣu me harimā́ṇaṁ ropaṇā́kāsu dadhmasi
01.050.12	c	átho hāridravéṣu me harimā́ṇaṁ ní dadhmasi
01.050.13	a	úd agād ayám ādityó víśvena sáhasā sahá
01.050.13	c	dviṣántam máhyaṁ randháyan mó aháṁ dviṣaté radham
01.051.01	a	abhí tyám meṣám puruhūtám r̥gmíyam índraṁ gīrbhír madatā vásvo arṇavám
01.051.01	c	yásya dyā́vo ná vicáranti mā́nuṣā bhujé máṁhiṣṭham abhí vípram arcata
01.051.02	a	abhī́m avanvan svabhiṣṭím ūtáyo 'ntarikṣaprā́ṁ táviṣībhir ā́vr̥tam
01.051.02	c	índraṁ dákṣāsa r̥bhávo madacyútaṁ śatákratuṁ jávanī sūnŕ̥tā́ruhat
01.051.03	a	tváṁ gotrám áṅgirobhyo 'vr̥ṇor ápotā́traye śatádureṣu gātuvít
01.051.03	c	saséna cid vimadā́yāvaho vásv ājā́v ádriṁ vāvasānásya nartáyan
01.051.04	a	tvám apā́m apidhā́nāvr̥ṇor ápā́dhārayaḥ párvate dā́numad vásu
01.051.04	c	vr̥tráṁ yád indra śávasā́vadhīr áhim ā́d ít sū́ryaṁ divy ā́rohayo dr̥śé
01.051.05	a	tvám māyā́bhir ápa māyíno 'dhamaḥ svadhā́bhir yé ádhi śúptāv ájuhvata
01.051.05	c	tvám pípror nr̥maṇaḥ prā́rujaḥ púraḥ prá r̥jíśvānaṁ dasyuhátyeṣv āvitha
01.051.06	a	tváṁ kútsaṁ śuṣṇahátyeṣv āvithā́randhayo 'tithigvā́ya śámbaram
01.051.06	c	mahā́ntaṁ cid arbudáṁ ní kramīḥ padā́ sanā́d evá dasyuhátyāya jajñiṣe
01.051.07	a	tvé víśvā táviṣī sadhryàg ghitā́ táva rā́dhaḥ somapīthā́ya harṣate
01.051.07	c	táva vájraś cikite bāhvór hitó vr̥ścā́ śátror áva víśvāni vŕ̥ṣṇyā
01.051.08	a	ví jānīhy ā́ryān yé ca dásyavo barhíṣmate randhayā śā́sad avratā́n
01.051.08	c	śā́kī bhava yájamānasya coditā́ víśvét tā́ te sadhamā́deṣu cākana
01.051.09	a	ánuvratāya randháyann ápavratān ābhū́bhir índraḥ śnatháyann ánābhuvaḥ
01.051.09	c	vr̥ddhásya cid várdhato dyā́m ínakṣata stávāno vamró ví jaghāna saṁdíhaḥ
01.051.10	a	tákṣad yát ta uśánā sáhasā sáho ví ródasī majmánā bādhate śávaḥ
01.051.10	c	ā́ tvā vā́tasya nr̥maṇo manoyúja ā́ pū́ryamāṇam avahann abhí śrávaḥ
01.051.11	a	mándiṣṭa yád uśáne kāvyé sácām̐ índro vaṅkū́ vaṅkutárā́dhi tiṣṭhati
01.051.11	c	ugró yayíṁ nír apáḥ srótasāsr̥jad ví śúṣṇasya dr̥ṁhitā́ airayat púraḥ
01.051.12	a	ā́ smā ráthaṁ vr̥ṣapā́ṇeṣu tiṣṭhasi śāryātásya prábhr̥tā yéṣu mándase
01.051.12	c	índra yáthā sutásomeṣu cākáno 'narvā́ṇaṁ ślókam ā́ rohase diví
01.051.13	a	ádadā árbhām mahaté vacasyáve kakṣī́vate vr̥cayā́m indra sunvaté
01.051.13	c	ménābhavo vr̥ṣaṇaśvásya sukrato víśvét tā́ te sávaneṣu pravā́cyā
01.051.14	a	índro aśrāyi sudhyò nireké pajréṣu stómo dúryo ná yū́paḥ
01.051.14	c	aśvayúr gavyū́ rathayúr vasūyúr índra íd rāyáḥ kṣayati prayantā́
01.051.15	a	idáṁ námo vr̥ṣabhā́ya svarā́je satyáśuṣmāya taváse 'vāci
01.051.15	c	asmínn indra vr̥jáne sárvavīrāḥ smát sūríbhis táva śárman syāma
01.052.01	a	tyáṁ sú meṣám mahayā svarvídaṁ śatáṁ yásya subhvàḥ sākám ī́rate
01.052.01	c	átyaṁ ná vā́jaṁ havanasyádaṁ rátham éndraṁ vavr̥tyām ávase suvr̥ktíbhiḥ
01.052.02	a	sá párvato ná dharúṇeṣv ácyutaḥ sahásramūtis táviṣīṣu vāvr̥dhe
01.052.02	c	índro yád vr̥trám ávadhīn nadīvŕ̥tam ubjánn árṇāṁsi járhr̥ṣāṇo ándhasā
01.052.03	a	sá hí dvaró dvaríṣu vavrá ū́dhani candrábudhno mádavr̥ddho manīṣíbhiḥ
01.052.03	c	índraṁ tám ahve svapasyáyā dhiyā́ máṁhiṣṭharātiṁ sá hí páprir ándhasaḥ
01.052.04	a	ā́ yám pr̥ṇánti diví sádmabarhiṣaḥ samudráṁ ná subhvàḥ svā́ abhíṣṭayaḥ
01.052.04	c	táṁ vr̥trahátye ánu tasthur ūtáyaḥ śúṣmā índram avātā́ áhrutapsavaḥ
01.052.05	a	abhí svávr̥ṣṭim máde asya yúdhyato raghvī́r iva pravaṇé sasrur ūtáyaḥ
01.052.05	c	índro yád vajrī́ dhr̥ṣámāṇo ándhasā bhinád valásya paridhī́m̐r iva tritáḥ
01.052.06	a	párīṁ ghr̥ṇā́ carati titviṣé śávo 'pó vr̥tvī́ rájaso budhnám ā́śayat
01.052.06	c	vr̥trásya yát pravaṇé durgŕ̥bhiśvano nijaghántha hánvor indra tanyatúm
01.052.07	a	hradáṁ ná hí tvā nyr̥ṣánty ūrmáyo bráhmāṇīndra táva yā́ni várdhanā
01.052.07	c	tváṣṭā cit te yújyaṁ vāvr̥dhe śávas tatákṣa vájram abhíbhūtyojasam
01.052.08	a	jaghanvā́m̐ u háribhiḥ sambhr̥takratav índra vr̥trám mánuṣe gātuyánn apáḥ
01.052.08	c	áyachathā bāhvór vájram āyasám ádhārayo divy ā́ sū́ryaṁ dr̥śé
01.052.09	a	br̥hát sváścandram ámavad yád ukthyàm ákr̥ṇvata bhiyásā róhaṇaṁ diváḥ
01.052.09	c	yán mā́nuṣapradhanā índram ūtáyaḥ svàr nr̥ṣā́co marútó 'madann ánu
01.052.10	a	dyaúś cid asyā́mavām̐ áheḥ svanā́d áyoyavīd bhiyásā vájra indra te
01.052.10	c	vr̥trásya yád badbadhānásya rodasī máde sutásya śávasā́bhinac chíraḥ
01.052.11	a	yád ín nv .ìndra pr̥thivī́ dáśabhujir áhāni víśvā tatánanta kr̥ṣṭáyaḥ
01.052.11	c	átrā́ha te maghavan víśrutaṁ sáho dyā́m ánu śávasā barháṇā bhuvat
01.052.12	a	tvám asyá pāré rájaso vyòmanaḥ svábhūtyojā ávase dhr̥ṣanmanaḥ
01.052.12	c	cakr̥ṣé bhū́mim pratimā́nam ójaso 'páḥ svàḥ paribhū́r eṣy ā́ dívam
01.052.13	a	tvám bhuvaḥ pratimā́nam pr̥thivyā́ r̥ṣvávīrasya br̥hatáḥ pátir bhūḥ
01.052.13	c	víśvam ā́prā antárikṣam mahitvā́ satyám addhā́ nákir anyás tvā́vān
01.052.14	a	ná yásya dyā́vāpr̥thivī́ ánu vyáco ná síndhavo rájaso ántam ānaśúḥ
01.052.14	c	nótá svávr̥ṣṭim máde asya yúdhyata éko anyác cakr̥ṣe víśvam ānuṣák
01.052.15	a	ā́rcann átra marútaḥ sásminn ājaú víśve devā́so amadann ánu tvā
01.052.15	c	vr̥trásya yád bhr̥ṣṭimátā vadhéna ní tvám indra práty ānáṁ jaghántha
01.053.01	a	ny ūā̀ ṣú vā́cam prá mahé bharāmahe gíra índrāya sádane vivásvataḥ
01.053.01	c	nū́ cid dhí rátnaṁ sasatā́m ivā́vidan ná duṣṭutír draviṇodéṣu śasyate
01.053.02	a	duró áśvasya durá indra gór asi duró yávasya vásuna inás pátiḥ
01.053.02	c	śikṣānaráḥ pradívo ákāmakarśanaḥ sákhā sákhibhyas tám idáṁ gr̥ṇīmasi
01.053.03	a	śácīva indra purukr̥d dyumattama távéd idám abhítaś cekite vásu
01.053.03	c	átaḥ saṁgŕ̥bhyābhibhūta ā́ bhara mā́ tvāyató jaritúḥ kā́mam ūnayīḥ
01.053.04	a	ebhír dyúbhiḥ sumánā ebhír índubhir nirundhānó ámatiṁ góbhir aśvínā
01.053.04	c	índreṇa dásyuṁ daráyanta índubhir yutádveṣasaḥ sám iṣā́ rabhemahi
01.053.05	a	sám indra rāyā́ sám iṣā́ rabhemahi sáṁ vā́jebhiḥ puruścandraír abhídyubhiḥ
01.053.05	c	sáṁ devyā́ prámatyā vīráśuṣmayā góagrayā́śvāvatyā rabhemahi
01.053.06	a	té tvā mádā amadan tā́ni vŕ̥ṣṇyā té sómāso vr̥trahátyeṣu satpate
01.053.06	c	yát kāráve dáśa vr̥trā́ṇy apratí barhíṣmate ní sahásrāṇi barháyaḥ
01.053.07	a	yudhā́ yúdham úpa ghéd eṣi dhr̥ṣṇuyā́ purā́ púraṁ sám idáṁ haṁsy ójasā
01.053.07	c	námyā yád indra sákhyā parāváti nibarháyo námuciṁ nā́ma māyínam
01.053.08	a	tváṁ kárañjam utá parṇáyaṁ vadhīs téjiṣṭhayātithigvásya vartanī́
01.053.08	c	tváṁ śatā́ váṅgr̥dasyābhinat púro 'nānudáḥ páriṣūtā r̥jíśvanā
01.053.09	a	tvám etā́ñ janarā́jño dvír dáśābandhúnā suśrávasopajagmúṣaḥ
01.053.09	c	ṣaṣṭíṁ sahásrā navatíṁ náva śrutó ní cakréṇa ráthyā duṣpádāvr̥ṇak
01.053.10	a	tvám āvitha suśrávasaṁ távotíbhis táva trā́mabhir indra tū́rvayāṇam
01.053.10	c	tvám asmai kútsam atithigvám āyúm mahé rā́jñe yū́ne arandhanāyaḥ
01.053.11	a	yá udŕ̥cīndra devágopāḥ sákhāyas te śivátamā ásāma
01.053.11	c	tvā́ṁ stoṣāma tváyā suvī́rā drā́ghīya ā́yuḥ prataráṁ dádhānāḥ
01.054.01	a	mā́ no asmín maghavan pr̥tsv áṁhasi nahí te ántaḥ śávasaḥ parīṇáśe
01.054.01	c	ákrandayo nadyò róruvad vánā kathā́ ná kṣoṇī́r bhiyásā sám ārata
01.054.02	a	árcā śakrā́ya śākíne śácīvate śr̥ṇvántam índram maháyann abhí ṣṭuhi
01.054.02	c	yó dhr̥ṣṇúnā śávasā ródasī ubhé vŕ̥ṣā vr̥ṣatvā́ vr̥ṣabhó nyr̥ñjáte
01.054.03	a	árcā divé br̥haté śūṣyàṁ vácaḥ svákṣatraṁ yásya dhr̥ṣató dhr̥ṣán mánaḥ
01.054.03	c	br̥hácchravā ásuro barháṇā kr̥táḥ puró háribhyāṁ vr̥ṣabhó rátho hí ṣáḥ
01.054.04	a	tváṁ divó br̥hatáḥ sā́nu kopayó 'va tmánā dhr̥ṣatā́ śámbaram bhinat
01.054.04	c	yán māyíno vrandíno mandínā dhr̥ṣác chitā́ṁ gábhastim aśánim pr̥tanyási
01.054.05	a	ní yád vr̥ṇákṣi śvasanásya mūrdháni śúṣṇasya cid vrandíno róruvad vánā
01.054.05	c	prācī́nena mánasā barháṇāvatā yád adyā́ cit kr̥ṇávaḥ kás tvā pári
01.054.06	a	tvám āvitha náryaṁ turváśaṁ yáduṁ tváṁ turvī́tiṁ vayyàṁ śatakrato
01.054.06	c	tváṁ rátham étaśaṁ kŕ̥tvye dháne tvám púro navatíṁ dambhayo náva
01.054.07	a	sá ghā rā́jā sátpatiḥ śūśuvaj jáno rātáhavyaḥ práti yáḥ śā́sam ínvati
01.054.07	c	ukthā́ vā yó abhigr̥ṇā́ti rā́dhasā dā́nur asmā úparā pinvate diváḥ
01.054.08	a	ásamaṁ kṣatrám ásamā manīṣā́ prá somapā́ ápasā santu néme
01.054.08	c	yé ta indra dadúṣo vardháyanti máhi kṣatráṁ stháviraṁ vŕ̥ṣṇyaṁ ca
01.054.09	a	túbhyéd eté bahulā́ ádridugdhāś camūṣádaś camasā́ indrapā́nāḥ
01.054.09	c	vy àśnuhi tarpáyā kā́mam eṣām áthā máno vasudéyāya kr̥ṣva
01.054.10	a	apā́m atiṣṭhad dharúṇahvaraṁ támo 'ntár vr̥trásya jaṭháreṣu párvataḥ
01.054.10	c	abhī́m índro nadyò vavríṇā hitā́ víśvā anuṣṭhā́ḥ pravaṇéṣu jighnate
01.054.11	a	sá śévr̥dham ádhi dhā dyumnám asmé máhi kṣatráṁ janāṣā́ḷ indra távyam
01.054.11	c	rákṣā ca no maghónaḥ pāhí sūrī́n rāyé ca naḥ svapatyā́ iṣé dhāḥ
01.055.01	a	diváś cid asya varimā́ ví papratha índraṁ ná mahnā́ pr̥thivī́ caná práti
01.055.01	c	bhīmás túviṣmāñ carṣaṇíbhya ātapáḥ śíśīte vájraṁ téjase ná váṁsagaḥ
01.055.02	a	só arṇavó ná nadyàḥ samudríyaḥ práti gr̥bhṇāti víśritā várīmabhiḥ
01.055.02	c	índraḥ sómasya pītáye vr̥ṣāyate sanā́t sá yudhmá ójasā panasyate
01.055.03	a	tváṁ tám indra párvataṁ ná bhójase mahó nr̥mṇásya dhármaṇām irajyasi
01.055.03	c	prá vīryèṇa devátā́ti cekite víśvasmā ugráḥ kármaṇe puróhitaḥ
01.055.04	a	sá íd váne namasyúbhir vacasyate cā́ru jáneṣu prabruvāṇá indriyám
01.055.04	c	vŕ̥ṣā chándur bhavati haryató vŕ̥ṣā kṣémeṇa dhénām maghávā yád ínvati
01.055.05	a	sá ín mahā́ni samithā́ni majmánā kr̥ṇóti yudhmá ójasā jánebhyaḥ
01.055.05	c	ádhā caná śrád dadhati tvíṣīmata índrāya vájraṁ nighánighnate vadhám
01.055.06	a	sá hí śravasyúḥ sádanāni kr̥trímā kṣmayā́ vr̥dhāná ójasā vināśáyan
01.055.06	c	jyótīṁṣi kr̥ṇvánn avr̥kā́ṇi yájyavé 'va sukrátuḥ sártavā́ apáḥ sr̥jat
01.055.07	a	dānā́ya mánaḥ somapāvann astu te 'rvā́ñcā hárī vandanaśrud ā́ kr̥dhi
01.055.07	c	yámiṣṭhāsaḥ sā́rathayo yá indra te ná tvā kétā ā́ dabhnuvanti bhū́rṇayaḥ
01.055.08	a	áprakṣitaṁ vásu bibharṣi hástayor áṣāḷhaṁ sáhas tanvaì śrutó dadhe
01.055.08	c	ā́vr̥tāso 'vatā́so ná kartŕ̥bhis tanū́ṣu te krátava indra bhū́rayaḥ
01.056.01	a	eṣá prá pūrvī́r áva tásya camríṣó 'tyo ná yóṣām úd ayaṁsta bhurváṇiḥ
01.056.01	c	dákṣam mahé pāyayate hiraṇyáyaṁ rátham āvŕ̥tyā háriyogam ŕ̥bhvasam
01.056.02	a	táṁ gūrtáyo nemanníṣaḥ párīṇasaḥ samudráṁ ná saṁcáraṇe saniṣyávaḥ
01.056.02	c	pátiṁ dákṣasya vidáthasya nū́ sáho giríṁ ná venā́ ádhi roha téjasā
01.056.03	a	sá turváṇir mahā́m̐ areṇú paúṁsye girér bhr̥ṣṭír ná bhrājate tujā́ śávaḥ
01.056.03	c	yéna śúṣṇam māyínam āyasó máde dudhrá ābhū́ṣu rāmáyan ní dā́mani
01.056.04	a	devī́ yádi táviṣī tvā́vr̥dhotáya índraṁ síṣakty uṣásaṁ ná sū́ryaḥ
01.056.04	c	yó dhr̥ṣṇúnā śávasā bā́dhate táma íyarti reṇúm br̥hád arhariṣváṇiḥ
01.056.05	a	ví yát tiró dharúṇam ácyutaṁ rájó 'tiṣṭhipo divá ā́tāsu barháṇā
01.056.05	c	svàrmīḷhe yán máda indra hárṣyā́han vr̥tráṁ nír apā́m aubjo arṇavám
01.056.06	a	tváṁ divó dharúṇaṁ dhiṣa ójasā pr̥thivyā́ indra sádaneṣu mā́hinaḥ
01.056.06	c	tváṁ sutásya máde ariṇā apó ví vr̥trásya samáyā pāṣyāā̀rujaḥ
01.057.01	a	prá máṁhiṣṭhāya br̥haté br̥hádraye satyáśuṣmāya taváse matím bhare
01.057.01	c	apā́m iva pravaṇé yásya durdháraṁ rā́dho viśvā́yu śávase ápāvr̥tam
01.057.02	a	ádha te víśvam ánu hāsad iṣṭáya ā́po nimnéva sávanā havíṣmataḥ
01.057.02	c	yát párvate ná samáśīta haryatá índrasya vájraḥ śnáthitā hiraṇyáyaḥ
01.057.03	a	asmaí bhīmā́ya námasā sám adhvará úṣo ná śubhra ā́ bharā pánīyase
01.057.03	c	yásya dhā́ma śrávase nā́mendriyáṁ jyótir ákāri haríto nā́yase
01.057.04	a	imé ta indra té vayám puruṣṭuta yé tvārábhya cárāmasi prabhūvaso
01.057.04	c	nahí tvád anyó girvaṇo gíraḥ sághat kṣoṇī́r iva práti no harya tád vácaḥ
01.057.05	a	bhū́ri ta indra vīryàṁ táva smasy asyá stotúr maghavan kā́mam ā́ pr̥ṇa
01.057.05	c	ánu te dyaúr br̥hatī́ vīryàm mama iyáṁ ca te pr̥thivī́ nema ójase
01.057.06	a	tváṁ tám indra párvatam mahā́m urúṁ vájreṇa vajrin parvaśáś cakartitha
01.057.06	c	ávāsr̥jo nívr̥tāḥ sártavā́ apáḥ satrā́ víśvaṁ dadhiṣe kévalaṁ sáhaḥ
01.058.01	a	nū́ cit sahojā́ amŕ̥to ní tundate hótā yád dūtó ábhavad vivásvataḥ
01.058.01	c	ví sā́dhiṣṭhebhiḥ pathíbhī rájo mama ā́ devátātā havíṣā vivāsati
01.058.02	a	ā́ svám ádma yuvámāno ajáras tr̥ṣv àviṣyánn ataséṣu tiṣṭhati
01.058.02	c	átyo ná pr̥ṣṭhám pruṣitásya rocate divó ná sā́nu stanáyann acikradat
01.058.03	a	krāṇā́ rudrébhir vásubhiḥ puróhito hótā níṣatto rayiṣā́ḷ ámartyaḥ
01.058.03	c	rátho ná vikṣv r̥̀ñjasāná āyúṣu vy āā̀nuṣág vā́ryā devá r̥ṇvati
01.058.04	a	ví vā́tajūto ataséṣu tiṣṭhate vŕ̥thā juhū́bhiḥ sŕ̥ṇyā tuviṣváṇiḥ
01.058.04	c	tr̥ṣú yád agne vaníno vr̥ṣāyáse kr̥ṣṇáṁ ta éma rúśadūrme ajara
01.058.05	a	tápurjambho vána ā́ vā́tacodito yūthé ná sāhvā́m̐ áva vāti váṁsagaḥ
01.058.05	c	abhivrájann ákṣitam pā́jasā rája sthātúś carátham bhayate patatríṇaḥ
01.058.06	a	dadhúṣ ṭvā bhŕ̥gavo mā́nuṣeṣv ā́ rayíṁ ná cā́ruṁ suhávaṁ jánebhyaḥ
01.058.06	c	hótāram agne átithiṁ váreṇyam mitráṁ ná śévaṁ divyā́ya jánmane
01.058.07	a	hótāraṁ saptá juhvò yájiṣṭhaṁ yáṁ vāgháto vr̥ṇáte adhvaréṣu
01.058.07	c	agníṁ víśveṣām aratíṁ vásūnāṁ saparyā́mi práyasā yā́mi rátnam
01.058.08	a	áchidrā sūno sahaso no adyá stotŕ̥bhyo mitramahaḥ śárma yacha
01.058.08	c	ágne gr̥ṇántam áṁhasa uruṣyórjo napāt pūrbhír ā́yasībhiḥ
01.058.09	a	bhávā várūthaṁ gr̥ṇaté vibhāvo bhávā maghavan maghávadbhyaḥ śárma
01.058.09	c	uruṣyā́gne áṁhaso gr̥ṇántam prātár makṣū́ dhiyā́vasur jagamyāt
01.059.01	a	vayā́ íd agne agnáyas te anyé tvé víśve amŕ̥tā mādayante
01.059.01	c	vaíśvānara nā́bhir asi kṣitīnā́ṁ sthū́ṇeva jánām̐ upamíd yayantha
01.059.02	a	mūrdhā́ divó nā́bhir agníḥ pr̥thivyā́ áthābhavad aratī́ ródasyoḥ
01.059.02	c	táṁ tvā devā́so 'janayanta deváṁ vaíśvānara jyótir íd ā́ryāya
01.059.03	a	ā́ sū́rye ná raśmáyo dhruvā́so vaiśvānaré dadhire 'gnā́ vásūni
01.059.03	c	yā́ párvateṣv óṣadhīṣv apsú yā́ mā́nuṣeṣv ási tásya rā́jā
01.059.04	a	br̥hatī́ iva sūnáve ródasī gíro hótā manuṣyò ná dákṣaḥ
01.059.04	c	svàrvate satyáśuṣmāya pūrvī́r vaiśvānarā́ya nŕ̥tamāya yahvī́ḥ
01.059.05	a	diváś cit te br̥ható jātavedo vaíśvānara prá ririce mahitvám
01.059.05	c	rā́jā kr̥ṣṭīnā́m asi mā́nuṣīṇāṁ yudhā́ devébhyo várivaś cakartha
01.059.06	a	prá nū́ mahitváṁ vr̥ṣabhásya vocaṁ yám pūrávo vr̥traháṇaṁ sácante
01.059.06	c	vaiśvānaró dásyum agnír jaghanvā́m̐ ádhūnot kā́ṣṭhā áva śámbaram bhet
01.059.07	a	vaiśvānaró mahimnā́ viśvákr̥ṣṭir bharádvājeṣu yajató vibhā́vā
01.059.07	c	śātavaneyé śatínībhir agníḥ puruṇīthé jarate sūnŕ̥tāvān
01.060.01	a	váhniṁ yaśásaṁ vidáthasya ketúṁ suprāvyàṁ dūtáṁ sadyóartham
01.060.01	c	dvijánmānaṁ rayím iva praśastáṁ rātím bharad bhŕ̥gave mātaríśvā
01.060.02	a	asyá śā́sur ubháyāsaḥ sacante havíṣmanta uśíjo yé ca mártāḥ
01.060.02	c	diváś cit pū́rvo ny àsādi hótāpŕ̥chyo viśpátir vikṣú vedhā́ḥ
01.060.03	a	táṁ návyasī hr̥dá ā́ jā́yamānam asmát sukīrtír mádhujihvam aśyāḥ
01.060.03	c	yám r̥tvíjo vr̥jáne mā́nuṣāsaḥ práyasvanta āyávo jī́jananta
01.060.04	a	uśík pāvakó vásur mā́nuṣeṣu váreṇyo hótādhāyi vikṣú
01.060.04	c	dámūnā gr̥hápatir dáma ā́m̐ agnír bhuvad rayipátī rayīṇā́m
01.060.05	a	táṁ tvā vayám pátim agne rayīṇā́m prá śaṁsāmo matíbhir gótamāsaḥ
01.060.05	c	āśúṁ ná vājambharám marjáyantaḥ prātár makṣū́ dhiyā́vasur jagamyāt
01.061.01	a	asmā́ íd u prá taváse turā́ya práyo ná harmi stómam mā́hināya
01.061.01	c	ŕ̥cīṣamāyā́dhrigava óham índrāya bráhmāṇi rātátamā
01.061.02	a	asmā́ íd u práya iva prá yaṁsi bhárāmy āṅgūṣám bā́dhe suvr̥ktí
01.061.02	c	índrāya hr̥dā́ mánasā manīṣā́ pratnā́ya pátye dhíyo marjayanta
01.061.03	a	asmā́ íd u tyám upamáṁ svarṣā́m bhárāmy āṅgūṣám āsyèna
01.061.03	c	máṁhiṣṭham áchoktibhir matīnā́ṁ suvr̥ktíbhiḥ sūríṁ vāvr̥dhádhyai
01.061.04	a	asmā́ íd u stómaṁ sáṁ hinomi ráthaṁ ná táṣṭeva tátsināya
01.061.04	c	gíraś ca gírvāhase suvr̥ktī́ndrāya viśvaminvám médhirāya
01.061.05	a	asmā́ íd u sáptim iva śravasyéndrāyārkáṁ juhvāā̀ sám añje
01.061.05	c	vīráṁ dānaúkasaṁ vandádhyai purā́ṁ gūrtáśravasaṁ darmā́ṇam
01.061.06	a	asmā́ íd u tváṣṭā takṣad vájraṁ svápastamaṁ svaryàṁ ráṇāya
01.061.06	c	vr̥trásya cid vidád yéna márma tujánn ī́śānas tujatā́ kiyedhā́ḥ
01.061.07	a	asyéd u mātúḥ sávaneṣu sadyó maháḥ pitúm papivā́ñ cā́rv ánnā
01.061.07	c	muṣāyád víṣṇuḥ pacatáṁ sáhīyān vídhyad varāháṁ tiró ádrim ástā
01.061.08	a	asmā́ íd u gnā́ś cid devápatnīr índrāyārkám ahihátya ūvuḥ
01.061.08	c	pári dyā́vāpr̥thivī́ jabhra urvī́ nā́sya té mahimā́nam pári ṣṭaḥ
01.061.09	a	asyéd evá prá ririce mahitváṁ divás pr̥thivyā́ḥ páry antárikṣāt
01.061.09	c	svarā́ḷ índro dáma ā́ viśvágūrtaḥ svarír ámatro vavakṣe ráṇāya
01.061.10	a	asyéd evá śávasā śuṣántaṁ ví vr̥ścad vájreṇa vr̥trám índraḥ
01.061.10	c	gā́ ná vrāṇā́ avánīr amuñcad abhí śrávo dāváne sácetāḥ
01.061.11	a	asyéd u tveṣásā ranta síndhavaḥ pári yád vájreṇa sīm áyachat
01.061.11	c	īśānakŕ̥d dāśúṣe daśasyán turvī́taye gādháṁ turváṇiḥ kaḥ
01.061.12	a	asmā́ íd u prá bharā tū́tujāno vr̥trā́ya vájram ī́śānaḥ kiyedhā́ḥ
01.061.12	c	gór ná párva ví radā tiraścéṣyann árṇāṁsy apā́ṁ carádhyai
01.061.13	a	asyéd u prá brūhi pūrvyā́ṇi turásya kármāṇi návya ukthaíḥ
01.061.13	c	yudhé yád iṣṇāná ā́yudhāny r̥ghāyámāṇo niriṇā́ti śátrūn
01.061.14	a	asyéd u bhiyā́ giráyaś ca dr̥ḷhā́ dyā́vā ca bhū́mā janúṣas tujete
01.061.14	c	úpo venásya jóguvāna oṇíṁ sadyó bhuvad vīryāā̀ya nodhā́ḥ
01.061.15	a	asmā́ íd u tyád ánu dāyy eṣām éko yád vavné bhū́rer ī́śānaḥ
01.061.15	c	praítaśaṁ sū́rye paspr̥dhānáṁ saúvaśvye súṣvim āvad índraḥ
01.061.16	a	evā́ te hāriyojanā suvr̥ktī́ndra bráhmāṇi gótamāso akran
01.061.16	c	aíṣu viśvápeśasaṁ dhíyaṁ dhāḥ prātár makṣū́ dhiyā́vasur jagamyāt
01.062.01	a	prá manmahe śavasānā́ya śūṣám āṅgūṣáṁ gírvaṇase aṅgirasvát
01.062.01	c	suvr̥ktíbhi stuvatá r̥gmiyā́yā́rcāmārkáṁ náre víśrutāya
01.062.02	a	prá vo mahé máhi námo bharadhvam āṅgūṣyàṁ śavasānā́ya sā́ma
01.062.02	c	yénā naḥ pū́rve pitáraḥ padajñā́ árcanto áṅgiraso gā́ ávindan
01.062.03	a	índrasyā́ṅgirasāṁ ceṣṭaú vidát sarámā tánayāya dhāsím
01.062.03	c	bŕ̥haspátir bhinád ádriṁ vidád gā́ḥ sám usríyābhir vāvaśanta náraḥ
01.062.04	a	sá suṣṭúbhā sá stubhā́ saptá vípraiḥ svaréṇā́driṁ svaryò návagvaiḥ
01.062.04	c	saraṇyúbhiḥ phaligám indra śakra valáṁ ráveṇa darayo dáśagvaiḥ
01.062.05	a	gr̥ṇānó áṅgirobhir dasma ví var uṣásā sū́ryeṇa góbhir ándhaḥ
01.062.05	c	ví bhū́myā aprathaya indra sā́nu divó rája úparam astabhāyaḥ
01.062.06	a	tád u práyakṣatamam asya kárma dasmásya cā́rutamam asti dáṁsaḥ
01.062.06	c	upahvaré yád úparā ápinvan mádhvarṇaso nadyàś cátasraḥ
01.062.07	a	dvitā́ ví vavre sanájā sánīḷe ayā́sya stávamānebhir arkaíḥ
01.062.07	c	bhágo ná méne paramé vyòmann ádhārayad ródasī sudáṁsāḥ
01.062.08	a	sanā́d dívam pári bhū́mā vírūpe punarbhúvā yuvatī́ svébhir évaiḥ
01.062.08	c	kr̥ṣṇébhir aktóṣā́ rúśadbhir vápurbhir ā́ carato anyā́nyā
01.062.09	a	sánemi sakhyáṁ svapasyámānaḥ sūnúr dādhāra śávasā sudáṁsāḥ
01.062.09	c	āmā́su cid dadhiṣe pakvám antáḥ páyaḥ kr̥ṣṇā́su rúśad róhiṇīṣu
01.062.10	a	sanā́t sánīḷā avánīr avātā́ vratā́ rakṣante amŕ̥tāḥ sáhobhiḥ
01.062.10	c	purū́ sahásrā jánayo ná pátnīr duvasyánti svásāro áhrayāṇam
01.062.11	a	sanāyúvo námasā návyo arkaír vasūyávo matáyo dasma dadruḥ
01.062.11	c	pátiṁ ná pátnīr uśatī́r uśántaṁ spr̥śánti tvā śavasāvan manīṣā́ḥ
01.062.12	a	sanā́d evá táva rā́yo gábhastau ná kṣī́yante nópa dasyanti dasma
01.062.12	c	dyumā́m̐ asi krátumām̐ indra dhī́raḥ śíkṣā śacīvas táva naḥ śácībhiḥ
01.062.13	a	sanāyaté gótama indra návyam átakṣad bráhma hariyójanāya
01.062.13	c	sunīthā́ya naḥ śavasāna nodhā́ḥ prātár makṣū́ dhiyā́vasur jagamyāt
01.063.01	a	tvám mahā́m̐ indra yó ha śúṣmair dyā́vā jajñānáḥ pr̥thivī́ áme dhāḥ
01.063.01	c	yád dha te víśvā giráyaś cid ábhvā bhiyā́ dr̥ḷhā́saḥ kiráṇā naíjan
01.063.02	a	ā́ yád dhárī indra vívratā vér ā́ te vájraṁ jaritā́ bāhvór dhāt
01.063.02	c	yénāviharyatakrato amítrān púra iṣṇā́si puruhūta pūrvī́ḥ
01.063.03	a	tváṁ satyá indra dhr̥ṣṇúr etā́n tvám r̥bhukṣā́ náryas tváṁ ṣā́ṭ
01.063.03	c	tváṁ śúṣṇaṁ vr̥jáne pr̥kṣá āṇaú yū́ne kútsāya dyumáte sácāhan
01.063.04	a	tváṁ ha tyád indra codīḥ sákhā vr̥tráṁ yád vajrin vr̥ṣakarmann ubhnā́ḥ
01.063.04	c	yád dha śūra vr̥ṣamaṇaḥ parācaír ví dásyūm̐r yónāv ákr̥to vr̥thāṣā́ṭ
01.063.05	a	tváṁ ha tyád indrā́riṣaṇyan dr̥ḷhásya cin mártānām ájuṣṭau
01.063.05	c	vy àsmád ā́ kā́ṣṭhā árvate var ghanéva vajriñ chnathihy amítrān
01.063.06	a	tvā́ṁ ha tyád indrā́rṇasātau svàrmīḷhe nára ājā́ havante
01.063.06	c	táva svadhāva iyám ā́ samaryá ūtír vā́jeṣv atasā́yyā bhūt
01.063.07	a	tváṁ ha tyád indra saptá yúdhyan púro vajrin purukútsāya dardaḥ
01.063.07	c	barhír ná yát sudā́se vŕ̥thā várg aṁhó rājan várivaḥ pūráve kaḥ
01.063.08	a	tváṁ tyā́ṁ na indra deva citrā́m íṣam ā́po ná pīpayaḥ párijman
01.063.08	c	yáyā śūra práty asmábhyaṁ yáṁsi tmánam ū́rjaṁ ná viśvádha kṣáradhyai
01.063.09	a	ákāri ta indra gótamebhir bráhmāṇy óktā námasā háribhyām
01.063.09	c	supéśasaṁ vā́jam ā́ bharā naḥ prātár makṣū́ dhiyā́vasur jagamyāt
01.064.01	a	vŕ̥ṣṇe śárdhāya súmakhāya vedháse nódhaḥ suvr̥ktím prá bharā marúdbhyaḥ
01.064.01	c	apó ná dhī́ro mánasā suhástyo gíraḥ sám añje vidátheṣv ābhúvaḥ
01.064.02	a	té jajñire divá r̥ṣvā́sa ukṣáṇo rudrásya máryā ásurā arepásaḥ
01.064.02	c	pāvakā́saḥ śúcayaḥ sū́ryā iva sátvāno ná drapsíno ghorávarpasaḥ
01.064.03	a	yúvāno rudrā́ ajárā abhoggháno vavakṣúr ádhrigāvaḥ párvatā iva
01.064.03	c	dr̥ḷhā́ cid víśvā bhúvanāni pā́rthivā prá cyāvayanti divyā́ni majmánā
01.064.04	a	citraír añjíbhir vápuṣe vy àñjate vákṣassu rukmā́m̐ ádhi yetire śubhé
01.064.04	c	áṁseṣv eṣāṁ ní mimr̥kṣur r̥ṣṭáyaḥ sākáṁ jajñire svadháyā divó náraḥ
01.064.05	a	īśānakŕ̥to dhúnayo riśā́daso vā́tān vidyútas táviṣībhir akrata
01.064.05	c	duhánty ū́dhar divyā́ni dhū́tayo bhū́mim pinvanti páyasā párijrayaḥ
01.064.06	a	pínvanty apó marútaḥ sudā́navaḥ páyo ghr̥távad vidátheṣv ābhúvaḥ
01.064.06	c	átyaṁ ná mihé ví nayanti vājínam útsaṁ duhanti stanáyantam ákṣitam
01.064.07	a	mahiṣā́so māyínaś citrábhānavo giráyo ná svátavaso raghuṣyádaḥ
01.064.07	c	mr̥gā́ iva hastínaḥ khādathā vánā yád ā́ruṇīṣu táviṣīr áyugdhvam
01.064.08	a	siṁhā́ iva nānadati prácetasaḥ piśā́ iva supíśo viśvávedasaḥ
01.064.08	c	kṣápo jínvantaḥ pŕ̥ṣatībhir r̥ṣṭíbhiḥ sám ít sabā́dhaḥ śávasā́himanyavaḥ
01.064.09	a	ródasī ā́ vadatā gaṇaśriyo nŕ̥ṣācaḥ śūrāḥ śávasā́himanyavaḥ
01.064.09	c	ā́ vandhúreṣv amátir ná darśatā́ vidyún ná tasthau maruto rátheṣu vaḥ
01.064.10	a	viśvávedaso rayíbhiḥ sámokasaḥ sámmiślāsas táviṣībhir virapśínaḥ
01.064.10	c	ástāra íṣuṁ dadhire gábhastyor anantáśuṣmā vŕ̥ṣakhādayo náraḥ
01.064.11	a	hiraṇyáyebhiḥ pavíbhiḥ payovŕ̥dha újjighnanta āpathyò ná párvatān
01.064.11	c	makhā́ ayā́saḥ svasŕ̥to dhruvacyúto dudhrakŕ̥to marúto bhrā́jadr̥ṣṭayaḥ
01.064.12	a	ghŕ̥ṣum pāvakáṁ vanínaṁ vícarṣaṇiṁ rudrásya sūnúṁ havásā gr̥ṇīmasi
01.064.12	c	rajastúraṁ tavásam mā́rutaṁ gaṇám r̥jīṣíṇaṁ vŕ̥ṣaṇaṁ saścata śriyé
01.064.13	a	prá nū́ sá mártaḥ śávasā jánām̐ áti tasthaú va ūtī́ maruto yám ā́vata
01.064.13	c	árvadbhir vā́jam bharate dhánā nŕ̥bhir āpŕ̥chyaṁ krátum ā́ kṣeti púṣyati
01.064.14	a	carkŕ̥tyam marutaḥ pr̥tsú duṣṭáraṁ dyumántaṁ śúṣmam maghávatsu dhattana
01.064.14	c	dhanaspŕ̥tam ukthyàṁ viśvácarṣaṇiṁ tokám puṣyema tánayaṁ śatáṁ hímāḥ
01.064.15	a	nū́ ṣṭhirám maruto vīrávantam r̥tīṣā́haṁ rayím asmā́su dhatta
01.064.15	c	sahasríṇaṁ śatínaṁ śūśuvā́ṁsam prātár makṣū́ dhiyā́vasur jagamyāt
01.065.01	p	a
01.065.02	s	a
01.065.03	r	̥
01.065.04	v	á
01.065.05	p	u
01.065.06	á	t
01.065.07	j	ā
01.065.08	y	á
01.065.09	ś	v
01.065.10	s	ó
01.066.01	r	a
01.066.02	t	á
01.066.03	d	ā
01.066.04	ŕ	̥
01.066.05	d	u
01.066.06	c	i
01.066.07	s	é
01.066.08	y	a
01.066.09	t	á
01.066.10	s	í
01.067.01	v	á
01.067.02	k	ṣ
01.067.03	h	á
01.067.04	v	i
01.067.05	a	j
01.067.06	p	r
01.067.07	y	á
01.067.08	v	í
01.067.09	v	í
01.067.10	c	í
01.068.01	ś	r
01.068.02	p	á
01.068.03	ā	́
01.068.04	b	h
01.068.05	r	̥
01.068.06	y	á
01.068.07	h	ó
01.068.08	i	c
01.068.09	p	i
01.068.10	v	í
01.069.01	ś	u
01.069.02	p	á
01.069.03	v	e
01.069.04	j	á
01.069.05	p	u
01.069.06	v	í
01.069.07	n	á
01.069.08	t	á
01.069.09	u	ṣ
01.069.10	t	m
01.070.01	v	a
01.070.02	ā	́
01.070.03	g	á
01.070.04	á	d
01.070.05	s	á
01.070.06	e	t
01.070.07	v	á
01.070.08	á	r
01.070.09	g	ó
01.070.10	v	í
01.070.11	s	ā
01.071.01	a	úpa prá jinvann uśatī́r uśántam pátiṁ ná nítyaṁ jánayaḥ sánīḷāḥ
01.071.01	c	svásāraḥ śyā́vīm áruṣīm ajuṣrañ citrám uchántīm uṣásaṁ ná gā́vaḥ
01.071.02	a	vīḷú cid dr̥ḷhā́ pitáro na ukthaír ádriṁ rujann áṅgiraso ráveṇa
01.071.02	c	cakrúr divó br̥ható gātúm asmé áhaḥ svàr vividuḥ ketúm usrā́ḥ
01.071.03	a	dádhann r̥táṁ dhanáyann asya dhītím ā́d íd aryó didhiṣvò víbhr̥trāḥ
01.071.03	c	átr̥ṣyantīr apáso yanty áchā devā́ñ jánma práyasā vardháyantīḥ
01.071.04	a	máthīd yád īṁ víbhr̥to mātaríśvā gr̥hé gr̥he śyetó jényo bhū́t
01.071.04	c	ā́d īṁ rā́jñe ná sáhīyase sácā sánn ā́ dūtyàm bhŕ̥gavāṇo vivāya
01.071.05	a	mahé yát pitrá īṁ rásaṁ divé kár áva tsarat pr̥śanyàś cikitvā́n
01.071.05	c	sr̥jád ástā dhr̥ṣatā́ didyúm asmai svā́yāṁ devó duhitári tvíṣiṁ dhāt
01.071.06	a	svá ā́ yás túbhyaṁ dáma ā́ vibhā́ti námo vā dā́śād uśató ánu dyū́n
01.071.06	c	várdho agne váyo asya dvibárhā yā́sad rāyā́ saráthaṁ yáṁ junā́si
01.071.07	a	agníṁ víśvā abhí pŕ̥kṣaḥ sacante samudráṁ ná sravátaḥ saptá yahvī́ḥ
01.071.07	c	ná jāmíbhir ví cikite váyo no vidā́ devéṣu prámatiṁ cikitvā́n
01.071.08	a	ā́ yád iṣé nr̥pátiṁ téja ā́naṭ chúci réto níṣiktaṁ dyaúr abhī́ke
01.071.08	c	agníḥ śárdham anavadyáṁ yúvānaṁ svādhyàṁ janayat sūdáyac ca
01.071.09	a	máno ná yó 'dhvanaḥ sadyá éty ékaḥ satrā́ sū́ro vásva īśe
01.071.09	c	rā́jānā mitrā́váruṇā supāṇī́ góṣu priyám amŕ̥taṁ rákṣamāṇā
01.071.10	a	mā́ no agne sakhyā́ pítryāṇi prá marṣiṣṭhā abhí vidúṣ kavíḥ sán
01.071.10	c	nábho ná rūpáṁ jarimā́ mināti purā́ tásyā abhíśaster ádhīhi
01.072.01	a	ní kā́vyā vedhásaḥ śáśvatas kar háste dádhāno náryā purū́ṇi
01.072.01	c	agnír bhuvad rayipátī rayīṇā́ṁ satrā́ cakrāṇó amŕ̥tāni víśvā
01.072.02	a	asmé vatsám pári ṣántaṁ ná vindann ichánto víśve amŕ̥tā ámūrāḥ
01.072.02	c	śramayúvaḥ padavyò dhiyaṁdhā́s tasthúḥ padé paramé cā́rv agnéḥ
01.072.03	a	tisró yád agne śarádas tvā́m íc chúciṁ ghr̥téna śúcayaḥ saparyā́n
01.072.03	c	nā́māni cid dadhire yajñíyāny ásūdayanta tanvàḥ sújātāḥ
01.072.04	a	ā́ ródasī br̥hatī́ vévidānāḥ prá rudríyā jabhrire yajñíyāsaḥ
01.072.04	c	vidán márto nemádhitā cikitvā́n agním padé paramé tasthivā́ṁsam
01.072.05	a	saṁjānānā́ úpa sīdann abhijñú pátnīvanto namasyàṁ namasyan
01.072.05	c	ririkvā́ṁsas tanvàḥ kr̥ṇvata svā́ḥ sákhā sákhyur nimíṣi rákṣamāṇāḥ
01.072.06	a	tríḥ saptá yád gúhyāni tvé ít padā́vidan níhitā yajñíyāsaḥ
01.072.06	c	tébhī rakṣante amŕ̥taṁ sajóṣāḥ paśū́ñ ca sthātr̥ŕ̥ñ caráthaṁ ca pāhi
01.072.07	a	vidvā́m̐ agne vayúnāni kṣitīnā́ṁ vy āā̀nuṣák churúdho jīváse dhāḥ
01.072.07	c	antarvidvā́m̐ ádhvano devayā́nān átandro dūtó abhavo havirvā́ṭ
01.072.08	a	svādhyò divá ā́ saptá yahvī́ rāyó dúro vy r̥̀tajñā́ ajānan
01.072.08	c	vidád gávyaṁ sarámā dr̥ḷhám ūrváṁ yénā nú kam mā́nuṣī bhójate víṭ
01.072.09	a	ā́ yé víśvā svapatyā́ni tasthúḥ kr̥ṇvānā́so amr̥tatvā́ya gātúm
01.072.09	c	mahnā́ mahádbhiḥ pr̥thivī́ ví tasthe mātā́ putraír áditir dhā́yase véḥ
01.072.10	a	ádhi śríyaṁ ní dadhuś cā́rum asmin divó yád akṣī́ amŕ̥tā ákr̥ṇvan
01.072.10	c	ádha kṣaranti síndhavo ná sr̥ṣṭā́ḥ prá nī́cīr agne áruṣīr ajānan
01.073.01	a	rayír ná yáḥ pitr̥vittó vayodhā́ḥ supráṇītiś cikitúṣo ná śā́suḥ
01.073.01	c	syonaśī́r átithir ná prīṇānó hóteva sádma vidható ví tārīt
01.073.02	a	devó ná yáḥ savitā́ satyámanmā krátvā nipā́ti vr̥jánāni víśvā
01.073.02	c	purupraśastó amátir ná satyá ātméva śévo didhiṣā́yyo bhūt
01.073.03	a	devó ná yáḥ pr̥thivī́ṁ viśvádhāyā upakṣéti hitámitro ná rā́jā
01.073.03	c	puraḥsádaḥ śarmasádo ná vīrā́ anavadyā́ pátijuṣṭeva nā́rī
01.073.04	a	táṁ tvā náro dáma ā́ nítyam iddhám ágne sácanta kṣitíṣu dhruvā́su
01.073.04	c	ádhi dyumnáṁ ní dadhur bhū́ry asmin bhávā viśvā́yur dharúṇo rayīṇā́m
01.073.05	a	ví pŕ̥kṣo agne maghávāno aśyur ví sūráyo dádato víśvam ā́yuḥ
01.073.05	c	sanéma vā́jaṁ samithéṣv aryó bhāgáṁ devéṣu śrávase dádhānāḥ
01.073.06	a	r̥tásya hí dhenávo vāvaśānā́ḥ smádūdhnīḥ pīpáyanta dyúbhaktāḥ
01.073.06	c	parāvátaḥ sumatím bhíkṣamāṇā ví síndhavaḥ samáyā sasrur ádrim
01.073.07	a	tvé agne sumatím bhíkṣamāṇā diví śrávo dadhire yajñíyāsaḥ
01.073.07	c	náktā ca cakrúr uṣásā vírūpe kr̥ṣṇáṁ ca várṇam aruṇáṁ ca sáṁ dhuḥ
01.073.08	a	yā́n rāyé mártān súṣūdo agne té syāma maghávāno vayáṁ ca
01.073.08	c	chāyéva víśvam bhúvanaṁ sisakṣy āpaprivā́n ródasī antárikṣam
01.073.09	a	árvadbhir agne árvato nŕ̥bhir nr̥ŕ̥n vīraír vīrā́n vanuyāmā tvótāḥ
01.073.09	c	īśānā́saḥ pitr̥vittásya rāyó ví sūráyaḥ śatáhimā no aśyuḥ
01.073.10	a	etā́ te agna ucáthāni vedho júṣṭāni santu mánase hr̥dé ca
01.073.10	c	śakéma rāyáḥ sudhúro yámaṁ té 'dhi śrávo devábhaktaṁ dádhānāḥ
01.074.01	a	upaprayánto adhvarám mántraṁ vocemāgnáye
01.074.01	c	āré asmé ca śr̥ṇvaté
01.074.02	a	yáḥ snī́hitīṣu pūrvyáḥ saṁjagmānā́su kr̥ṣṭíṣu
01.074.02	c	árakṣad dāśúṣe gáyam
01.074.03	a	utá bruvantu jantáva úd agnír vr̥trahā́jani
01.074.03	c	dhanaṁjayó ráṇe raṇe
01.074.04	a	yásya dūtó ási kṣáye véṣi havyā́ni vītáye
01.074.04	c	dasmát kr̥ṇóṣy adhvarám
01.074.05	a	tám ít suhavyám aṅgiraḥ sudeváṁ sahaso yaho
01.074.05	c	jánā āhuḥ subarhíṣam
01.074.06	a	ā́ ca váhāsi tā́m̐ ihá devā́m̐ úpa práśastaye
01.074.06	c	havyā́ suścandra vītáye
01.074.07	a	ná yór upabdír áśvyaḥ śr̥ṇvé ráthasya kác caná
01.074.07	c	yád agne yā́si dūtyàm
01.074.08	a	tvóto vājy áhrayo 'bhí pū́rvasmād áparaḥ
01.074.08	c	prá dāśvā́m̐ agne asthāt
01.074.09	a	utá dyumát suvī́ryam br̥hád agne vivāsasi
01.074.09	c	devébhyo deva dāśúṣe
01.075.01	a	juṣásva sapráthastamaṁ váco devápsarastamam
01.075.01	c	havyā́ júhvāna āsáni
01.075.02	a	áthā te aṅgirastamā́gne vedhastama priyám
01.075.02	c	vocéma bráhma sānasí
01.075.03	a	kás te jāmír jánānām ágne kó dāśvàdhvaraḥ
01.075.03	c	kó ha kásminn asi śritáḥ
01.075.04	a	tváṁ jāmír jánānām ágne mitró asi priyáḥ
01.075.04	c	sákhā sákhibhya ī́ḍyaḥ
01.075.05	a	yájā no mitrā́váruṇā yájā devā́m̐ r̥tám br̥hát
01.075.05	c	ágne yákṣi sváṁ dámam
01.076.01	a	kā́ ta úpetir mánaso várāya bhúvad agne śáṁtamā kā́ manīṣā́
01.076.01	c	kó vā yajñaíḥ pári dákṣaṁ ta āpa kéna vā te mánasā dāśema
01.076.02	a	éhy agna ihá hótā ní ṣīdā́dabdhaḥ sú puraetā́ bhavā naḥ
01.076.02	c	ávatāṁ tvā ródasī viśvaminvé yájā mahé saumanasā́ya devā́n
01.076.03	a	prá sú víśvān rakṣáso dhákṣy agne bhávā yajñā́nām abhiśastipā́vā
01.076.03	c	áthā́ vaha sómapatiṁ háribhyām ātithyám asmai cakr̥mā sudā́vne
01.076.04	a	prajā́vatā vácasā váhnir āsā́ ca huvé ní ca satsīhá devaíḥ
01.076.04	c	véṣi hotrám utá potráṁ yajatra bodhí prayantar janitar vásūnām
01.076.05	a	yáthā víprasya mánuṣo havírbhir devā́m̐ áyajaḥ kavíbhiḥ kavíḥ sán
01.076.05	c	evā́ hotaḥ satyatara tvám adyā́gne mandráyā juhvāā̀ yajasva
01.077.01	a	kathā́ dāśemāgnáye kā́smai devájuṣṭocyate bhāmíne gī́ḥ
01.077.01	c	yó mártyeṣv amŕ̥ta r̥tā́vā hótā yájiṣṭha ít kr̥ṇóti devā́n
01.077.02	a	yó adhvaréṣu śáṁtama r̥tā́vā hótā tám ū námobhir ā́ kr̥ṇudhvam
01.077.02	c	agnír yád vér mártāya devā́n sá cā bódhāti mánasā yajāti
01.077.03	a	sá hí krátuḥ sá máryaḥ sá sādhúr mitró ná bhūd ádbhutasya rathī́ḥ
01.077.03	c	tám médheṣu prathamáṁ devayántīr víśa úpa bruvate dasmám ā́rīḥ
01.077.04	a	sá no nr̥ṇā́ṁ nŕ̥tamo riśā́dā agnír gíró 'vasā vetu dhītím
01.077.04	c	tánā ca yé maghávānaḥ śáviṣṭhā vā́japrasūtā iṣáyanta mánma
01.077.05	a	evā́gnír gótamebhir r̥tā́vā víprebhir astoṣṭa jātávedāḥ
01.077.05	c	sá eṣu dyumnám pīpayat sá vā́jaṁ sá puṣṭíṁ yāti jóṣam ā́ cikitvā́n
01.078.01	a	abhí tvā gótamā girā́ jā́tavedo vícarṣaṇe
01.078.01	c	dyumnaír abhí prá ṇonumaḥ
01.078.02	a	tám u tvā gótamo girā́ rāyáskāmo duvasyati
01.078.02	c	dyumnaír abhí prá ṇonumaḥ
01.078.03	a	tám u tvā vājasā́tamam aṅgirasvád dhavāmahe
01.078.03	c	dyumnaír abhí prá ṇonumaḥ
01.078.04	a	tám u tvā vr̥trahántamaṁ yó dásyūm̐r avadhūnuṣé
01.078.04	c	dyumnaír abhí prá ṇonumaḥ
01.078.05	a	ávocāma ráhūgaṇā agnáye mádhumad vácaḥ
01.078.05	c	dyumnaír abhí prá ṇonumaḥ
01.079.01	a	híraṇyakeśo rájaso visāré 'hir dhúnir vā́ta iva dhrájīmān
01.079.01	c	śúcibhrājā uṣáso návedā yáśasvatīr apasyúvo ná satyā́ḥ
01.079.02	a	ā́ te suparṇā́ aminantam̐ évaiḥ kr̥ṣṇó nonāva vr̥ṣabhó yádīdám
01.079.02	c	śivā́bhir ná smáyamānābhir ā́gāt pátanti míha stanáyanty abhrā́
01.079.03	a	yád īm r̥tásya páyasā píyāno náyann r̥tásya pathíbhī rájiṣṭhaiḥ
01.079.03	c	aryamā́ mitró váruṇaḥ párijmā tvácam pr̥ñcanty úparasya yónau
01.079.04	a	ágne vā́jasya gómata ī́śānaḥ sahaso yaho
01.079.04	c	asmé dhehi jātavedo máhi śrávaḥ
01.079.05	a	sá idhānó vásuṣ kavír agnír īḷényo girā́
01.079.05	c	revád asmábhyam purvaṇīka dīdihi
01.079.06	a	kṣapó rājann utá tmánā́gne vástor utóṣásaḥ
01.079.06	c	sá tigmajambha rakṣáso daha práti
01.079.07	a	ávā no agna ūtíbhir gāyatrásya prábharmaṇi
01.079.07	c	víśvāsu dhīṣú vandya
01.079.08	a	ā́ no agne rayím bhara satrāsā́haṁ váreṇyam
01.079.08	c	víśvāsu pr̥tsú duṣṭáram
01.079.09	a	ā́ no agne sucetúnā rayíṁ viśvā́yupoṣasam
01.079.09	c	mārḍīkáṁ dhehi jīváse
01.079.10	a	prá pūtā́s tigmáśociṣe vā́co gotamāgnáye
01.079.10	c	bhárasva sumnayúr gíraḥ
01.079.11	a	yó no agne 'bhidā́saty ánti dūré padīṣṭá sáḥ
01.079.11	c	asmā́kam íd vr̥dhé bhava
01.079.12	a	sahasrākṣó vícarṣaṇir agnī́ rákṣāṁsi sedhati
01.079.12	c	hótā gr̥ṇīta ukthyàḥ
01.080.01	a	itthā́ hí sóma ín máde brahmā́ cakā́ra várdhanam
01.080.01	c	śáviṣṭha vajrinn ójasā pr̥thivyā́ níḥ śaśā áhim árcann ánu svarā́jyam
01.080.02	a	sá tvāmadad vŕ̥ṣā mádaḥ sómaḥ śyenā́bhr̥taḥ sutáḥ
01.080.02	c	yénā vr̥tráṁ nír adbhyó jaghántha vajrinn ójasā́rcann ánu svarā́jyam
01.080.03	a	préhy abhī́hi dhr̥ṣṇuhí ná te vájro ní yaṁsate
01.080.03	c	índra nr̥mṇáṁ hí te śávo háno vr̥tráṁ jáyā apó 'rcann ánu svarā́jyam
01.080.04	a	nír indra bhū́myā ádhi vr̥tráṁ jaghantha nír diváḥ
01.080.04	c	sr̥jā́ marútvatīr áva jīvádhanyā imā́ apó 'rcann ánu svarā́jyam
01.080.05	a	índro vr̥trásya dódhataḥ sā́nuṁ vájreṇa hīḷitáḥ
01.080.05	c	abhikrámyā́va jighnate 'páḥ sármāya codáyann árcann ánu svarā́jyam
01.080.06	a	ádhi sā́nau ní jighnate vájreṇa śatáparvaṇā
01.080.06	c	mandāná índro ándhasaḥ sákhibhyo gātúm ichaty árcann ánu svarā́jyam
01.080.07	a	índra túbhyam íd adrivó 'nuttaṁ vajrin vīryàm
01.080.07	c	yád dha tyám māyínam mr̥gáṁ tám u tvám māyáyāvadhīr árcann ánu svarā́jyam
01.080.08	a	ví te vájrāso asthiran navatíṁ nāvyāā̀ ánu
01.080.08	c	mahát ta indra vīryàm bāhvós te bálaṁ hitám árcann ánu svarā́jyam
01.080.09	a	sahásraṁ sākám arcata pári ṣṭobhata viṁśatíḥ
01.080.09	c	śataínam ánv anonavur índrāya bráhmódyatam árcann ánu svarā́jyam
01.080.10	a	índro vr̥trásya táviṣīṁ nír ahan sáhasā sáhaḥ
01.080.10	c	mahát tád asya paúṁsyaṁ vr̥tráṁ jaghanvā́m̐ asr̥jad árcann ánu svarā́jyam
01.080.11	a	imé cit táva manyáve vépete bhiyásā mahī́
01.080.11	c	yád indra vajrinn ójasā vr̥trám marútvām̐ ávadhīr árcann ánu svarā́jyam
01.080.12	a	ná vépasā ná tanyaténdraṁ vr̥tró ví bībhayat
01.080.12	c	abhy ènaṁ vájra āyasáḥ sahásrabhr̥ṣṭir āyatā́rcann ánu svarā́jyam
01.080.13	a	yád vr̥tráṁ táva cāśániṁ vájreṇa samáyodhayaḥ
01.080.13	c	áhim indra jíghāṁsato diví te badbadhe śávó 'rcann ánu svarā́jyam
01.080.14	a	abhiṣṭané te adrivo yát sthā́ jágac ca rejate
01.080.14	c	tváṣṭā cit táva manyáva índra vevijyáte bhiyā́rcann ánu svarā́jyam
01.080.15	a	nahí nú yā́d adhīmásī́ndraṁ kó vīryāā̀ paráḥ
01.080.15	c	tásmin nr̥mṇám utá krátuṁ devā́ ójāṁsi sáṁ dadhur árcann ánu svarā́jyam
01.080.16	a	yā́m átharvā mánuṣ pitā́ dadhyáṅ dhíyam átnata
01.080.16	c	tásmin bráhmāṇi pūrváthéndra ukthā́ sám agmatā́rcann ánu svarā́jyam
01.081.01	a	índro mádāya vāvr̥dhe śávase vr̥trahā́ nŕ̥bhiḥ
01.081.01	c	tám ín mahátsv ājíṣūtém árbhe havāmahe sá vā́jeṣu prá no 'viṣat
01.081.02	a	ási hí vīra sényó 'si bhū́ri parādadíḥ
01.081.02	c	ási dabhrásya cid vr̥dhó yájamānāya śikṣasi sunvaté bhū́ri te vásu
01.081.03	a	yád udī́rata ājáyo dhr̥ṣṇáve dhīyate dhánā
01.081.03	c	yukṣvā́ madacyútā hárī káṁ hánaḥ káṁ vásau dadho 'smā́m̐ indra vásau dadhaḥ
01.081.04	a	krátvā mahā́m̐ anuṣvadhám bhīmá ā́ vāvr̥dhe śávaḥ
01.081.04	c	śriyá r̥ṣvá upākáyor ní śiprī́ hárivān dadhe hástayor vájram āyasám
01.081.05	a	ā́ paprau pā́rthivaṁ rájo badbadhé rocanā́ diví
01.081.05	c	ná tvā́vām̐ indra káś caná ná jātó ná janiṣyaté 'ti víśvaṁ vavakṣitha
01.081.06	a	yó aryó martabhójanam parādádāti dāśúṣe
01.081.06	c	índro asmábhyaṁ śikṣatu ví bhajā bhū́ri te vásu bhakṣīyá táva rā́dhasaḥ
01.081.07	a	máde made hí no dadír yūthā́ gávām r̥jukrátuḥ
01.081.07	c	sáṁ gr̥bhāya purū́ śatóbhayāhastyā́ vásu śiśīhí rāyá ā́ bhara
01.081.08	a	mādáyasva suté sácā śávase śūra rā́dhase
01.081.08	c	vidmā́ hí tvā purūvásum úpa kā́mān sasr̥jmáhé 'thā no 'vitā́ bhava
01.081.09	a	eté ta indra jantávo víśvam puṣyanti vā́ryam
01.081.09	c	antár hí khyó jánānām aryó védo ádāśuṣāṁ téṣāṁ no véda ā́ bhara
01.082.01	a	úpo ṣú śr̥ṇuhī́ gíro mághavan mā́tathā iva
01.082.01	c	yadā́ naḥ sūnŕ̥tāvataḥ kára ā́d artháyāsa íd yójā nv .ìndra te hárī
01.082.02	a	ákṣann ámīmadanta hy áva priyā́ adhūṣata
01.082.02	c	ástoṣata svábhānavo víprā náviṣṭhayā matī́ yójā nv .ìndra te hárī
01.082.03	a	susaṁdŕ̥śaṁ tvā vayám mághavan vandiṣīmáhi
01.082.03	c	prá nūnám pūrṇávandhura stutó yāhi váśām̐ ánu yójā nv .ìndra te hárī
01.082.04	a	sá ghā táṁ vŕ̥ṣaṇaṁ rátham ádhi tiṣṭhāti govídam
01.082.04	c	yáḥ pā́traṁ hāriyojanám pūrṇám indra cíketati yójā nv .ìndra te hárī
01.082.05	a	yuktás te astu dákṣiṇa utá savyáḥ śatakrato
01.082.05	c	téna jāyā́m úpa priyā́m mandānó yāhy ándhaso yójā nv .ìndra te hárī
01.082.06	a	yunájmi te bráhmaṇā keśínā hárī úpa prá yāhi dadhiṣé gábhastyoḥ
01.082.06	c	út tvā sutā́so rabhasā́ amandiṣuḥ pūṣaṇvā́n vajrin sám u pátnyāmadaḥ
01.083.01	a	áśvāvati prathamó góṣu gachati suprāvī́r indra mártyas távotíbhiḥ
01.083.01	c	tám ít pr̥ṇakṣi vásunā bhávīyasā síndhum ā́po yáthābhíto vícetasaḥ
01.083.02	a	ā́po ná devī́r úpa yanti hotríyam aváḥ paśyanti vítataṁ yáthā rájaḥ
01.083.02	c	prācaír devā́saḥ prá ṇayanti devayúm brahmapríyaṁ joṣayante varā́ iva
01.083.03	a	ádhi dváyor adadhā ukthyàṁ váco yatásrucā mithunā́ yā́ saparyátaḥ
01.083.03	c	ásaṁyatto vraté te kṣeti púṣyati bhadrā́ śaktír yájamānāya sunvaté
01.083.04	a	ā́d áṅgirāḥ prathamáṁ dadhire váya iddhā́gnayaḥ śámyā yé sukr̥tyáyā
01.083.04	c	sárvam paṇéḥ sám avindanta bhójanam áśvāvantaṁ gómantam ā́ paśúṁ náraḥ
01.083.05	a	yajñaír átharvā prathamáḥ pathás tate tátaḥ sū́ryo vratapā́ vená ā́jani
01.083.05	c	ā́ gā́ ājad uśánā kāvyáḥ sácā yamásya jātám amŕ̥taṁ yajāmahe
01.083.06	a	barhír vā yát svapatyā́ya vr̥jyáte 'rkó vā ślókam āghóṣate diví
01.083.06	c	grā́vā yátra vádati kārúr ukthyàs tásyéd índro abhipitvéṣu raṇyati
01.084.01	a	ásāvi sóma indra te śáviṣṭha dhr̥ṣṇav ā́ gahi
01.084.01	c	ā́ tvā pr̥ṇaktv indriyáṁ rájaḥ sū́ryo ná raśmíbhiḥ
01.084.02	a	índram íd dhárī vaható 'pratidhr̥ṣṭaśavasam
01.084.02	c	ŕ̥ṣīṇāṁ ca stutī́r úpa yajñáṁ ca mā́nuṣāṇām
01.084.03	a	ā́ tiṣṭha vr̥trahan ráthaṁ yuktā́ te bráhmaṇā hárī
01.084.03	c	arvācī́naṁ sú te máno grā́vā kr̥ṇotu vagnúnā
01.084.04	a	imám indra sutám piba jyéṣṭham ámartyam mádam
01.084.04	c	śukrásya tvābhy àkṣaran dhā́rā r̥tásya sā́dane
01.084.05	a	índrāya nūnám arcatokthā́ni ca bravītana
01.084.05	c	sutā́ amatsur índavo jyéṣṭhaṁ namasyatā sáhaḥ
01.084.06	a	nákiṣ ṭvád rathī́taro hárī yád indra yáchase
01.084.06	c	nákiṣ ṭvā́nu majmánā nákiḥ sváśva ānaśe
01.084.07	a	yá éka íd vidáyate vásu mártāya dāśúṣe
01.084.07	c	ī́śāno ápratiṣkuta índro aṅgá
01.084.08	a	kadā́ mártam arādhásam padā́ kṣúmpam iva sphurat
01.084.08	c	kadā́ naḥ śuśravad gíra índro aṅgá
01.084.09	a	yáś cid dhí tvā bahúbhya ā́ sutā́vām̐ āvívāsati
01.084.09	c	ugráṁ tát patyate śáva índro aṅgá
01.084.10	a	svādór itthā́ viṣūváto mádhvaḥ pibanti gauryàḥ
01.084.10	c	yā́ índreṇa sayā́varīr vŕ̥ṣṇā mádanti śobháse vásvīr ánu svarā́jyam
01.084.11	a	tā́ asya pr̥śanāyúvaḥ sómaṁ śrīṇanti pŕ̥śnayaḥ
01.084.11	c	priyā́ índrasya dhenávo vájraṁ hinvanti sā́yakaṁ vásvīr ánu svarā́jyam
01.084.12	a	tā́ asya námasā sáhaḥ saparyánti prácetasaḥ
01.084.12	c	vratā́ny asya saścire purū́ṇi pūrvácittaye vásvīr ánu svarā́jyam
01.084.13	a	índro dadhīcó asthábhir vr̥trā́ṇy ápratiṣkutaḥ
01.084.13	c	jaghā́na navatī́r náva
01.084.14	a	ichánn áśvasya yác chíraḥ párvateṣv ápaśritam
01.084.14	c	tád vidac charyaṇā́vati
01.084.15	a	átrā́ha gór amanvata nā́ma tváṣṭur apīcyàm
01.084.15	c	itthā́ candrámaso gr̥hé
01.084.16	a	kó adyá yuṅkte dhurí gā́ r̥tásya śímīvato bhāmíno durhr̥ṇāyū́n
01.084.16	c	āsánniṣūn hr̥tsváso mayobhū́n yá eṣām bhr̥tyā́m r̥ṇádhat sá jīvāt
01.084.17	a	ká īṣate tujyáte kó bibhāya kó maṁsate sántam índraṁ kó ánti
01.084.17	c	kás tokā́ya ká íbhāyotá rāyé 'dhi bravat tanvè kó jánāya
01.084.18	a	kó agním īṭṭe havíṣā ghr̥téna srucā́ yajātā r̥túbhir dhruvébhiḥ
01.084.18	c	kásmai devā́ ā́ vahān āśú hóma kó maṁsate vītíhotraḥ sudeváḥ
01.084.19	a	tvám aṅgá prá śaṁsiṣo deváḥ śaviṣṭha mártyam
01.084.19	c	ná tvád anyó maghavann asti marḍiténdra brávīmi te vácaḥ
01.084.20	a	mā́ te rā́dhāṁsi mā́ ta ūtáyo vaso 'smā́n kádā canā́ dabhan
01.084.20	c	víśvā ca na upamimīhí mānuṣa vásūni carṣaṇíbhya ā́
01.085.01	a	prá yé śúmbhante jánayo ná sáptayo yā́man rudrásya sūnávaḥ sudáṁsasaḥ
01.085.01	c	ródasī hí marútaś cakriré vr̥dhé mádanti vīrā́ vidátheṣu ghŕ̥ṣvayaḥ
01.085.02	a	tá ukṣitā́so mahimā́nam āśata diví rudrā́so ádhi cakrire sádaḥ
01.085.02	c	árcanto arkáṁ janáyanta indriyám ádhi śríyo dadhire pŕ̥śnimātaraḥ
01.085.03	a	gómātaro yác chubháyante añjíbhis tanū́ṣu śubhrā́ dadhire virúkmataḥ
01.085.03	c	bā́dhante víśvam abhimātínam ápa vártmāny eṣām ánu rīyate ghr̥tám
01.085.04	a	ví yé bhrā́jante súmakhāsa r̥ṣṭíbhiḥ pracyāváyanto ácyutā cid ójasā
01.085.04	c	manojúvo yán maruto rátheṣv ā́ vŕ̥ṣavrātāsaḥ pŕ̥ṣatīr áyugdhvam
01.085.05	a	prá yád rátheṣu pŕ̥ṣatīr áyugdhvaṁ vā́je ádrim maruto raṁháyantaḥ
01.085.05	c	utā́ruṣásya ví ṣyanti dhā́rāś cármevodábhir vy ùndanti bhū́ma
01.085.06	a	ā́ vo vahantu sáptayo raghuṣyádo raghupátvānaḥ prá jigāta bāhúbhiḥ
01.085.06	c	sī́datā́ barhír urú vaḥ sádas kr̥tám mādáyadhvam maruto mádhvo ándhasaḥ
01.085.07	a	tè 'vardhanta svátavaso mahitvanā́ nā́kaṁ tasthúr urú cakrire sádaḥ
01.085.07	c	víṣṇur yád dhā́vad vŕ̥ṣaṇam madacyútaṁ váyo ná sīdann ádhi barhíṣi priyé
01.085.08	a	śū́rā ivéd yúyudhayo ná jágmayaḥ śravasyávo ná pŕ̥tanāsu yetire
01.085.08	c	bháyante víśvā bhúvanā marúdbhyo rā́jāna iva tveṣásaṁdr̥śo náraḥ
01.085.09	a	tváṣṭā yád vájraṁ súkr̥taṁ hiraṇyáyaṁ sahásrabhr̥ṣṭiṁ svápā ávartayat
01.085.09	c	dhattá índro náry ápāṁsi kártavé 'han vr̥tráṁ nír apā́m aubjad arṇavám
01.085.10	a	ūrdhváṁ nunudre 'vatáṁ tá ójasā dādr̥hāṇáṁ cid bibhidur ví párvatam
01.085.10	c	dhámanto vāṇám marútaḥ sudā́navo máde sómasya ráṇyāni cakrire
01.085.11	a	jihmáṁ nunudre 'vatáṁ táyā diśā́siñcann útsaṁ gótamāya tr̥ṣṇáje
01.085.11	c	ā́ gachantīm ávasā citrábhānavaḥ kā́maṁ víprasya tarpayanta dhā́mabhiḥ
01.085.12	a	yā́ vaḥ śárma śaśamānā́ya sánti tridhā́tūni dāśúṣe yachatā́dhi
01.085.12	c	asmábhyaṁ tā́ni maruto ví yanta rayíṁ no dhatta vr̥ṣaṇaḥ suvī́ram
01.086.01	a	máruto yásya hí kṣáye pāthā́ divó vimahasaḥ
01.086.01	c	sá sugopā́tamo jánaḥ
01.086.02	a	yajñaír vā yajñavāhaso víprasya vā matīnā́m
01.086.02	c	márutaḥ śr̥ṇutā́ hávam
01.086.03	a	utá vā yásya vājínó 'nu vípram átakṣata
01.086.03	c	sá gántā gómati vrajé
01.086.04	a	asyá vīrásya barhíṣi sutáḥ sómo díviṣṭiṣu
01.086.04	c	ukthám mádaś ca śasyate
01.086.05	a	asyá śroṣantv ā́ bhúvo víśvā yáś carṣaṇī́r abhí
01.086.05	c	sū́raṁ cit sasrúṣīr íṣaḥ
01.086.06	a	pūrvī́bhir hí dadāśimá śarádbhir maruto vayám
01.086.06	c	ávobhiś carṣaṇīnā́m
01.086.07	a	subhágaḥ sá prayajyavo máruto astu mártyaḥ
01.086.07	c	yásya práyāṁsi párṣatha
01.086.08	a	śaśamānásya vā naraḥ svédasya satyaśavasaḥ
01.086.08	c	vidā́ kā́masya vénataḥ
01.086.09	a	yūyáṁ tát satyaśavasa āvíṣ karta mahitvanā́
01.086.09	c	vídhyatā vidyútā rákṣaḥ
01.086.10	a	gū́hatā gúhyaṁ támo ví yāta víśvam atríṇam
01.086.10	c	jyótiṣ kartā yád uśmási
01.087.01	a	prátvakṣasaḥ prátavaso virapśínó 'nānatā ávithurā r̥jīṣíṇaḥ
01.087.01	c	júṣṭatamāso nŕ̥tamāso añjíbhir vy āā̀najre ké cid usrā́ iva stŕ̥bhiḥ
01.087.02	a	upahvaréṣu yád ácidhvaṁ yayíṁ váya iva marutaḥ kéna cit pathā́
01.087.02	c	ścótanti kóśā úpa vo rátheṣv ā́ ghr̥tám ukṣatā mádhuvarṇam árcate
01.087.03	a	praíṣām ájmeṣu vithuréva rejate bhū́mir yā́meṣu yád dha yuñjáte śubhé
01.087.03	c	té krīḷáyo dhúnayo bhrā́jadr̥ṣṭayaḥ svayám mahitvám panayanta dhū́tayaḥ
01.087.04	a	sá hí svasŕ̥t pŕ̥ṣadaśvo yúvā gaṇò 'yā́ īśānás táviṣībhir ā́vr̥taḥ
01.087.04	c	ási satyá r̥ṇayā́vā́nedyo 'syā́ dhiyáḥ prāvitā́thā vŕ̥ṣā gaṇáḥ
01.087.05	a	pitúḥ pratnásya jánmanā vadāmasi sómasya jihvā́ prá jigāti cákṣasā
01.087.05	c	yád īm índraṁ śámy ŕ̥kvāṇa ā́śatā́d ín nā́māni yajñíyāni dadhire
01.087.06	a	śriyáse kám bhānúbhiḥ sám mimikṣire té raśmíbhis tá ŕ̥kvabhiḥ sukhādáyaḥ
01.087.06	c	té vā́śīmanta iṣmíṇo ábhīravo vidré priyásya mā́rutasya dhā́mnaḥ
01.088.01	a	ā́ vidyúnmadbhir marutaḥ svarkaí ráthebhir yāta r̥ṣṭimádbhir áśvaparṇaiḥ
01.088.01	c	ā́ várṣiṣṭhayā na iṣā́ váyo ná paptatā sumāyāḥ
01.088.02	a	tè 'ruṇébhir váram ā́ piśáṅgaiḥ śubhé káṁ yānti rathatū́rbhir áśvaiḥ
01.088.02	c	rukmó ná citráḥ svádhitīvān pavyā́ ráthasya jaṅghananta bhū́ma
01.088.03	a	śriyé káṁ vo ádhi tanū́ṣu vā́śīr medhā́ vánā ná kr̥ṇavanta ūrdhvā́
01.088.03	c	yuṣmábhyaṁ kám marutaḥ sujātās tuvidyumnā́so dhanayante ádrim
01.088.04	a	áhāni gŕ̥dhrāḥ páry ā́ va ā́gur imā́ṁ dhíyaṁ vārkāryā́ṁ ca devī́m
01.088.04	c	bráhma kr̥ṇvánto gótamāso arkaír ūrdhváṁ nunudra utsadhím píbadhyai
01.088.05	a	etát tyán ná yójanam aceti sasvár ha yán maruto gótamo vaḥ
01.088.05	c	páśyan híraṇyacakrān áyodaṁṣṭrān vidhā́vato varā́hūn
01.088.06	a	eṣā́ syā́ vo maruto 'nubhartrī́ práti ṣṭobhati vāgháto ná vā́ṇī
01.088.06	c	ástobhayad vŕ̥thāsām ánu svadhā́ṁ gábhastyoḥ
01.089.01	a	ā́ no bhadrā́ḥ krátavo yantu viśvátó 'dabdhāso áparītāsa udbhídaḥ
01.089.01	c	devā́ no yáthā sádam íd vr̥dhé ásann áprāyuvo rakṣitā́ro divé dive
01.089.02	a	devā́nām bhadrā́ sumatír r̥jūyatā́ṁ devā́nāṁ rātír abhí no ní vartatām
01.089.02	c	devā́nāṁ sakhyám úpa sedimā vayáṁ devā́ na ā́yuḥ prá tirantu jīváse
01.089.03	a	tā́n pū́rvayā nivídā hūmahe vayám bhágam mitrám áditiṁ dákṣam asrídham
01.089.03	c	aryamáṇaṁ váruṇaṁ sómam aśvínā sárasvatī naḥ subhágā máyas karat
01.089.04	a	tán no vā́to mayobhú vātu bheṣajáṁ tán mātā́ pr̥thivī́ tát pitā́ dyaúḥ
01.089.04	c	tád grā́vāṇaḥ somasúto mayobhúvas tád aśvinā śr̥ṇutaṁ dhiṣṇyā yuvám
01.089.05	a	tám ī́śānaṁ jágatas tasthúṣas pátiṁ dhiyaṁjinvám ávase hūmahe vayám
01.089.05	c	pūṣā́ no yáthā védasām ásad vr̥dhé rakṣitā́ pāyúr ádabdhaḥ svastáye
01.089.06	a	svastí na índro vr̥ddháśravāḥ svastí naḥ pūṣā́ viśvávedāḥ
01.089.06	c	svastí nas tā́rkṣyo áriṣṭanemiḥ svastí no bŕ̥haspátir dadhātu
01.089.07	a	pŕ̥ṣadaśvā marútaḥ pŕ̥śnimātaraḥ śubhaṁyā́vāno vidátheṣu jágmayaḥ
01.089.07	c	agnijihvā́ mánavaḥ sū́racakṣaso víśve no devā́ ávasā́ gamann ihá
01.089.08	a	bhadráṁ kárṇebhiḥ śr̥ṇuyāma devā bhadrám paśyemākṣábhir yajatrāḥ
01.089.08	c	sthiraír áṅgais tuṣṭuvā́ṁsas tanū́bhir vy àśema deváhitaṁ yád ā́yuḥ
01.089.09	a	śatám ín nú śarádo ánti devā yátrā naś cakrā́ jarásaṁ tanū́nām
01.089.09	c	putrā́so yátra pitáro bhávanti mā́ no madhyā́ rīriṣatā́yur gántoḥ
01.089.10	a	áditir dyaúr áditir antárikṣam áditir mātā́ sá pitā́ sá putráḥ
01.089.10	c	víśve devā́ áditiḥ páñca jánā áditir jātám áditir jánitvam
01.090.01	a	r̥junītī́ no váruṇo mitró nayatu vidvā́n
01.090.01	c	aryamā́ devaíḥ sajóṣāḥ
01.090.02	a	té hí vásvo vásavānās té ápramūrā máhobhiḥ
01.090.02	c	vratā́ rakṣante viśvā́hā
01.090.03	a	té asmábhyaṁ śárma yaṁsann amŕ̥tā mártyebhyaḥ
01.090.03	c	bā́dhamānā ápa dvíṣaḥ
01.090.04	a	ví naḥ patháḥ suvitā́ya ciyántv índro marútaḥ
01.090.04	c	pūṣā́ bhágo vándyāsaḥ
01.090.05	a	utá no dhíyo góagrāḥ pū́ṣan víṣṇav évayāvaḥ
01.090.05	c	kártā naḥ svastimátaḥ
01.090.06	a	mádhu vā́tā r̥tāyaté mádhu kṣaranti síndhavaḥ
01.090.06	c	mā́dhvīr naḥ santv óṣadhīḥ
01.090.07	a	mádhu náktam utóṣáso mádhumat pā́rthivaṁ rájaḥ
01.090.07	c	mádhu dyaúr astu naḥ pitā́
01.090.08	a	mádhumān no vánaspátir mádhumām̐ astu sū́ryaḥ
01.090.08	c	mā́dhvīr gā́vo bhavantu naḥ
01.090.09	a	śáṁ no mitráḥ śáṁ váruṇaḥ śáṁ no bhavatv aryamā́
01.090.09	c	śáṁ na índro bŕ̥haspátiḥ śáṁ no víṣṇur urukramáḥ
01.091.01	a	tváṁ soma prá cikito manīṣā́ tváṁ rájiṣṭham ánu neṣi pánthām
01.091.01	c	táva práṇītī pitáro na indo devéṣu rátnam abhajanta dhī́rāḥ
01.091.02	a	tváṁ soma krátubhiḥ sukrátur bhūs tváṁ dákṣaiḥ sudákṣo viśvávedāḥ
01.091.02	c	tváṁ vŕ̥ṣā vr̥ṣatvébhir mahitvā́ dyumnébhir dyumny àbhavo nr̥cákṣāḥ
01.091.03	a	rā́jño nú te váruṇasya vratā́ni br̥hád gabhīráṁ táva soma dhā́ma
01.091.03	c	śúciṣ ṭvám asi priyó ná mitró dakṣā́yyo aryamévāsi soma
01.091.04	a	yā́ te dhā́māni diví yā́ pr̥thivyā́ṁ yā́ párvateṣv óṣadhīṣv apsú
01.091.04	c	tébhir no víśvaiḥ sumánā áheḷan rā́jan soma práti havyā́ gr̥bhāya
01.091.05	a	tváṁ somāsi sátpatis tváṁ rā́jotá vr̥trahā́
01.091.05	c	tvám bhadró asi krátuḥ
01.091.06	a	tváṁ ca soma no váśo jīvā́tuṁ ná marāmahe
01.091.06	c	priyástotro vánaspátiḥ
01.091.07	a	tváṁ soma mahé bhágaṁ tváṁ yū́na r̥tāyaté
01.091.07	c	dákṣaṁ dadhāsi jīváse
01.091.08	a	tváṁ naḥ soma viśváto rákṣā rājann aghāyatáḥ
01.091.08	c	ná riṣyet tvā́vataḥ sákhā
01.091.09	a	sóma yā́s te mayobhúva ūtáyaḥ sánti dāśúṣe
01.091.09	c	tā́bhir no 'vitā́ bhava
01.091.10	a	imáṁ yajñám idáṁ váco jujuṣāṇá upā́gahi
01.091.10	c	sóma tváṁ no vr̥dhé bhava
01.091.11	a	sóma gīrbhíṣ ṭvā vayáṁ vardháyāmo vacovídaḥ
01.091.11	c	sumr̥ḷīkó na ā́ viśa
01.091.12	a	gayasphā́no amīvahā́ vasuvít puṣṭivárdhanaḥ
01.091.12	c	sumitráḥ soma no bhava
01.091.13	a	sóma rārandhí no hr̥dí gā́vo ná yávaseṣv ā́
01.091.13	c	márya iva svá okyè
01.091.14	a	yáḥ soma sakhyé táva rāráṇad deva mártyaḥ
01.091.14	c	táṁ dákṣaḥ sacate kavíḥ
01.091.15	a	uruṣyā́ ṇo abhíśasteḥ sóma ní pāhy áṁhasaḥ
01.091.15	c	sákhā suśéva edhi naḥ
01.091.16	a	ā́ pyāyasva sám etu te viśvátaḥ soma vŕ̥ṣṇyam
01.091.16	c	bhávā vā́jasya saṁgathé
01.091.17	a	ā́ pyāyasva madintama sóma víśvebhir aṁśúbhiḥ
01.091.17	c	bhávā naḥ suśrávastamaḥ sákhā vr̥dhé
01.091.18	a	sáṁ te páyāṁsi sám u yantu vā́jāḥ sáṁ vŕ̥ṣṇyāny abhimātiṣā́haḥ
01.091.18	c	āpyā́yamāno amŕ̥tāya soma diví śrávāṁsy uttamā́ni dhiṣva
01.091.19	a	yā́ te dhā́māni havíṣā yájanti tā́ te víśvā paribhū́r astu yajñám
01.091.19	c	gayasphā́naḥ pratáraṇaḥ suvī́ró 'vīrahā prá carā soma dúryān
01.091.20	a	sómo dhenúṁ sómo árvantam āśúṁ sómo vīráṁ karmaṇyàṁ dadāti
01.091.20	c	sādanyàṁ vidathyàṁ sabhéyam pitr̥śrávaṇaṁ yó dádāśad asmai
01.091.21	a	áṣāḷhaṁ yutsú pŕ̥tanāsu pápriṁ svarṣā́m apsā́ṁ vr̥jánasya gopā́m
01.091.21	c	bhareṣujā́ṁ sukṣitíṁ suśrávasaṁ jáyantaṁ tvā́m ánu madema soma
01.091.22	a	tvám imā́ óṣadhīḥ soma víśvās tvám apó ajanayas tváṁ gā́ḥ
01.091.22	c	tvám ā́ tatanthorv àntárikṣaṁ tváṁ jyótiṣā ví támo vavartha
01.091.23	a	devéna no mánasā deva soma rāyó bhāgáṁ sahasāvann abhí yudhya
01.091.23	c	mā́ tvā́ tanad ī́śiṣe vīryàsyobháyebhyaḥ prá cikitsā gáviṣṭau
01.092.01	a	etā́ u tyā́ uṣásaḥ ketúm akrata pū́rve árdhe rájaso bhānúm añjate
01.092.01	c	niṣkr̥ṇvānā́ ā́yudhānīva dhr̥ṣṇávaḥ práti gā́vó 'ruṣīr yanti mātáraḥ
01.092.02	a	úd apaptann aruṇā́ bhānávo vŕ̥thā svāyújo áruṣīr gā́ ayukṣata
01.092.02	c	ákrann uṣā́so vayúnāni pūrváthā rúśantam bhānúm áruṣīr aśiśrayuḥ
01.092.03	a	árcanti nā́rīr apáso ná viṣṭíbhiḥ samānéna yójanenā́ parāvátaḥ
01.092.03	c	íṣaṁ váhantīḥ sukŕ̥te sudā́nave víśvéd áha yájamānāya sunvaté
01.092.04	a	ádhi péśāṁsi vapate nr̥tū́r ivā́porṇute vákṣa usréva bárjaham
01.092.04	c	jyótir víśvasmai bhúvanāya kr̥ṇvatī́ gā́vo ná vrajáṁ vy ùṣā́ āvar támaḥ
01.092.05	a	práty arcī́ rúśad asyā adarśi ví tiṣṭhate bā́dhate kr̥ṣṇám ábhvam
01.092.05	c	sváruṁ ná péśo vidátheṣv añjáñ citráṁ divó duhitā́ bhānúm aśret
01.092.06	a	átāriṣma támasas pārám asyóṣā́ uchántī vayúnā kr̥ṇoti
01.092.06	c	śriyé chándo ná smayate vibhātī́ suprátīkā saumanasā́yājīgaḥ
01.092.07	a	bhā́svatī netrī́ sūnŕ̥tānāṁ divá stave duhitā́ gótamebhiḥ
01.092.07	c	prajā́vato nr̥váto áśvabudhyān úṣo góagrām̐ úpa māsi vā́jān
01.092.08	a	úṣas tám aśyāṁ yaśásaṁ suvī́raṁ dāsápravargaṁ rayím áśvabudhyam
01.092.08	c	sudáṁsasā śrávasā yā́ vibhā́si vā́japrasūtā subhage br̥hántam
01.092.09	a	víśvāni devī́ bhúvanābhicákṣyā pratīcī́ cákṣur urviyā́ ví bhāti
01.092.09	c	víśvaṁ jīváṁ caráse bodháyantī víśvasya vā́cam avidan manāyóḥ
01.092.10	a	púnaḥ punar jā́yamānā purāṇī́ samānáṁ várṇam abhí śúmbhamānā
01.092.10	c	śvaghnī́va kr̥tnúr víja āminānā́ mártasya devī́ jaráyanty ā́yuḥ
01.092.11	a	vyūrṇvatī́ divó ántām̐ abodhy ápa svásāraṁ sanutár yuyoti
01.092.11	c	praminatī́ manuṣyāā̀ yugā́ni yóṣā jārásya cákṣasā ví bhāti
01.092.12	a	paśū́n ná citrā́ subhágā prathānā́ síndhur ná kṣóda urviyā́ vy àśvait
01.092.12	c	áminatī daívyāni vratā́ni sū́ryasya ceti raśmíbhir dr̥śānā́
01.092.13	a	úṣas tác citrám ā́ bharāsmábhyaṁ vājinīvati
01.092.13	c	yéna tokáṁ ca tánayaṁ ca dhā́mahe
01.092.14	a	úṣo adyéhá gomaty áśvāvati vibhāvari
01.092.14	c	revád asmé vy ùcha sūnr̥tāvati
01.092.15	a	yukṣvā́ hí vājinīvaty áśvām̐ adyā́ruṇā́m̐ uṣaḥ
01.092.15	c	áthā no víśvā saúbhagāny ā́ vaha
01.092.16	a	áśvinā vartír asmád ā́ gómad dasrā híraṇyavat
01.092.16	c	arvā́g ráthaṁ sámanasā ní yachatam
01.092.17	a	yā́v itthā́ ślókam ā́ divó jyótir jánāya cakráthuḥ
01.092.17	c	ā́ na ū́rjaṁ vahatam aśvinā yuvám
01.092.18	a	éhá devā́ mayobhúvā dasrā́ híraṇyavartanī
01.092.18	c	uṣarbúdho vahantu sómapītaye
01.093.01	a	ágnīṣomāv imáṁ sú me śr̥ṇutáṁ vr̥ṣaṇā hávam
01.093.01	c	práti sūktā́ni haryatam bhávataṁ dāśúṣe máyaḥ
01.093.02	a	ágnīṣomā yó adyá vām idáṁ vácaḥ saparyáti
01.093.02	c	tásmai dhattaṁ suvī́ryaṁ gávām póṣaṁ sváśvyam
01.093.03	a	ágnīṣomā yá ā́hutiṁ yó vāṁ dā́śād dhavíṣkr̥tim
01.093.03	c	sá prajáyā suvī́ryaṁ víśvam ā́yur vy àśnavat
01.093.04	a	ágnīṣomā céti tád vīryàṁ vāṁ yád ámuṣṇītam avasám paṇíṁ gā́ḥ
01.093.04	c	ávātiratam bŕ̥sayasya śéṣó 'vindataṁ jyótir ékam bahúbhyaḥ
01.093.05	a	yuvám etā́ni diví rocanā́ny agníś ca soma sákratū adhattam
01.093.05	c	yuváṁ síndhūm̐r abhíśaster avadyā́d ágnīṣomāv ámuñcataṁ gr̥bhītā́n
01.093.06	a	ā́nyáṁ divó mātaríśvā jabhārā́mathnād anyám pári śyenó ádreḥ
01.093.06	c	ágnīṣomā bráhmaṇā vāvr̥dhānórúṁ yajñā́ya cakrathur ulokám
01.093.07	a	ágnīṣomā havíṣaḥ prásthitasya vītáṁ háryataṁ vr̥ṣaṇā juṣéthām
01.093.07	c	suśármāṇā svávasā hí bhūtám áthā dhattaṁ yájamānāya śáṁ yóḥ
01.093.08	a	yó agnī́ṣómā havíṣā saparyā́d devadrī́cā mánasā yó ghr̥téna
01.093.08	c	tásya vratáṁ rakṣatam pātám áṁhaso viśé jánāya máhi śárma yachatam
01.093.09	a	ágnīṣomā sávedasā sáhūtī vanataṁ gíraḥ
01.093.09	c	sáṁ devatrā́ babhūvathuḥ
01.093.10	a	ágnīṣomāv anéna vāṁ yó vāṁ ghr̥téna dā́śati
01.093.10	c	tásmai dīdayatam br̥hát
01.093.11	a	ágnīṣomāv imā́ni no yuváṁ havyā́ jujoṣatam
01.093.11	c	ā́ yātam úpa naḥ sácā
01.093.12	a	ágnīṣomā pipr̥tám árvato na ā́ pyāyantām usríyā havyasū́daḥ
01.093.12	c	asmé bálāni maghávatsu dhattaṁ kr̥ṇutáṁ no adhvaráṁ śruṣṭimántam
01.094.01	a	imáṁ stómam árhate jātávedase rátham iva sám mahemā manīṣáyā
01.094.01	c	bhadrā́ hí naḥ prámatir asya saṁsády ágne sakhyé mā́ riṣāmā vayáṁ táva
01.094.02	a	yásmai tvám āyájase sá sādhaty anarvā́ kṣeti dádhate suvī́ryam
01.094.02	c	sá tūtāva naínam aśnoty aṁhatír ágne sakhyé mā́ riṣāmā vayáṁ táva
01.094.03	a	śakéma tvā samídhaṁ sādháyā dhíyas tvé devā́ havír adanty ā́hutam
01.094.03	c	tvám ādityā́m̐ ā́ vaha tā́n hy ùśmásy ágne sakhyé mā́ riṣāmā vayáṁ táva
01.094.04	a	bhárāmedhmáṁ kr̥ṇávāmā havī́ṁṣi te citáyantaḥ párvaṇā parvaṇā vayám
01.094.04	c	jīvā́tave prataráṁ sādhayā dhíyó 'gne sakhyé mā́ riṣāmā vayáṁ táva
01.094.05	a	viśā́ṁ gopā́ asya caranti jantávo dvipác ca yád utá cátuṣpad aktúbhiḥ
01.094.05	c	citráḥ praketá uṣáso mahā́m̐ asy ágne sakhyé mā́ riṣāmā vayáṁ táva
01.094.06	a	tvám adhvaryúr utá hótāsi pūrvyáḥ praśāstā́ pótā janúṣā puróhitaḥ
01.094.06	c	víśvā vidvā́m̐ ā́rtvijyā dhīra puṣyasy ágne sakhyé mā́ riṣāmā vayáṁ táva
01.094.07	a	yó viśvátaḥ suprátīkaḥ sadŕ̥ṅṅ ási dūré cit sán taḷíd ivā́ti rocase
01.094.07	c	rā́tryāś cid ándho áti deva paśyasy ágne sakhyé mā́ riṣāmā vayáṁ táva
01.094.08	a	pū́rvo devā bhavatu sunvató rátho 'smā́kaṁ śáṁso abhy àstu dūḍhyàḥ
01.094.08	c	tád ā́ jānītotá puṣyatā vácó 'gne sakhyé mā́ riṣāmā vayáṁ táva
01.094.09	a	vadhaír duḥśáṁsām̐ ápa dūḍhyò jahi dūré vā yé ánti vā ké cid atríṇaḥ
01.094.09	c	áthā yajñā́ya gr̥ṇaté sugáṁ kr̥dhy ágne sakhyé mā́ riṣāmā vayáṁ táva
01.094.10	a	yád áyukthā aruṣā́ róhitā ráthe vā́tajūtā vr̥ṣabhásyeva te rávaḥ
01.094.10	c	ā́d invasi vaníno dhūmáketunā́gne sakhyé mā́ riṣāmā vayáṁ táva
01.094.11	a	ádha svanā́d utá bibhyuḥ patatríṇo drapsā́ yát te yavasā́do vy ásthiran
01.094.11	c	sugáṁ tát te tāvakébhyo ráthebhyó 'gne sakhyé mā́ riṣāmā vayáṁ táva
01.094.12	a	ayám mitrásya váruṇasya dhā́yase 'vayātā́m marútāṁ héḷo ádbhutaḥ
01.094.12	c	mr̥ḷā́ sú no bhū́tv eṣām mánaḥ púnar ágne sakhyé mā́ riṣāmā vayáṁ táva
01.094.13	a	devó devā́nām asi mitró ádbhuto vásur vásūnām asi cā́rur adhvaré
01.094.13	c	śárman syāma táva sapráthastamé 'gne sakhyé mā́ riṣāmā vayáṁ táva
01.094.14	a	tát te bhadráṁ yát sámiddhaḥ své dáme sómāhuto járase mr̥ḷayáttamaḥ
01.094.14	c	dádhāsi rátnaṁ dráviṇaṁ ca dāśúṣé 'gne sakhyé mā́ riṣāmā vayáṁ táva
01.094.15	a	yásmai tváṁ sudraviṇo dádāśo 'nāgāstvám adite sarvátātā
01.094.15	c	yám bhadréṇa śávasā codáyāsi prajā́vatā rā́dhasā té syāma
01.094.16	a	sá tvám agne saubhagatvásya vidvā́n asmā́kam ā́yuḥ prá tirehá deva
01.094.16	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.095.01	a	dvé vírūpe carataḥ svárthe anyā́nyā vatsám úpa dhāpayete
01.095.01	c	hárir anyásyām bhávati svadhā́vāñ chukró anyásyāṁ dadr̥śe suvárcāḥ
01.095.02	a	dáśemáṁ tváṣṭur janayanta gárbham átandrāso yuvatáyo víbhr̥tram
01.095.02	c	tigmā́nīkaṁ sváyaśasaṁ jáneṣu virócamānam pári ṣīṁ nayanti
01.095.03	a	trī́ṇi jā́nā pári bhūṣanty asya samudrá ékaṁ divy ékam apsú
01.095.03	c	pū́rvām ánu prá díśam pā́rthivānām r̥tū́n praśā́sad ví dadhāv anuṣṭhú
01.095.04	a	ká imáṁ vo niṇyám ā́ ciketa vatsó mātr̥ŕ̥r janayata svadhā́bhiḥ
01.095.04	c	bahvīnā́ṁ gárbho apásām upásthān mahā́n kavír níś carati svadhā́vān
01.095.05	a	āvíṣṭyo vardhate cā́rur āsu jihmā́nām ūrdhváḥ sváyaśā upásthe
01.095.05	c	ubhé tváṣṭur bibhyatur jā́yamānāt pratīcī́ siṁhám práti joṣayete
01.095.06	a	ubhé bhadré joṣayete ná méne gā́vo ná vāśrā́ úpa tasthur évaiḥ
01.095.06	c	sá dákṣāṇāṁ dákṣapatir babhūvāñjánti yáṁ dakṣiṇató havírbhiḥ
01.095.07	a	úd yaṁyamīti savitéva bāhū́ ubhé sícau yatate bhīmá r̥ñján
01.095.07	c	úc chukrám átkam ajate simásmān návā māṭŕ̥bhyo vásanā jahāti
01.095.08	a	tveṣáṁ rūpáṁ kr̥ṇuta úttaraṁ yát sampr̥ñcānáḥ sádane góbhir adbhíḥ
01.095.08	c	kavír budhnám pári marmr̥jyate dhī́ḥ sā́ devátātā sámitir babhūva
01.095.09	a	urú te jráyaḥ páry eti budhnáṁ virócamānam mahiṣásya dhā́ma
01.095.09	c	víśvebhir agne sváyaśobhir iddhó 'dabdhebhiḥ pāyúbhiḥ pāhy asmā́n
01.095.10	a	dhánvan srótaḥ kr̥ṇute gātúm ūrmíṁ śukraír ūrmíbhir abhí nakṣati kṣā́m
01.095.10	c	víśvā sánāni jaṭháreṣu dhatte 'ntár návāsu carati prasū́ṣu
01.095.11	a	evā́ no agne samídhā vr̥dhānó revát pāvaka śrávase ví bhāhi
01.095.11	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.096.01	a	sá pratnáthā sáhasā jā́yamānaḥ sadyáḥ kā́vyāni báḷ adhatta víśvā
01.096.01	c	ā́paś ca mitráṁ dhiṣáṇā ca sādhan devā́ agníṁ dhārayan draviṇodā́m
01.096.02	a	sá pū́rvayā nivídā kavyátāyór imā́ḥ prajā́ ajanayan mánūnām
01.096.02	c	vivásvatā cákṣasā dyā́m apáś ca devā́ agníṁ dhārayan draviṇodā́m
01.096.03	a	tám īḷata prathamáṁ yajñasā́dhaṁ víśa ā́rīr ā́hutam r̥ñjasānám
01.096.03	c	ūrjáḥ putrám bharatáṁ sr̥prádānuṁ devā́ agníṁ dhārayan draviṇodā́m
01.096.04	a	sá mātaríśvā puruvā́rapuṣṭir vidád gātúṁ tánayāya svarvít
01.096.04	c	viśā́ṁ gopā́ janitā́ ródasyor devā́ agníṁ dhārayan draviṇodā́m
01.096.05	a	náktoṣā́sā várṇam āmémyāne dhāpáyete śíśum ékaṁ samīcī́
01.096.05	c	dyā́vākṣā́mā rukmó antár ví bhāti devā́ agníṁ dhārayan draviṇodā́m
01.096.06	a	rāyó budhnáḥ saṁgámano vásūnāṁ yajñásya ketúr manmasā́dhano véḥ
01.096.06	c	amr̥tatváṁ rákṣamāṇāsa enaṁ devā́ agníṁ dhārayan draviṇodā́m
01.096.07	a	nū́ ca purā́ ca sádanaṁ rayīṇā́ṁ jātásya ca jā́yamānasya ca kṣā́m
01.096.07	c	satáś ca gopā́m bhávataś ca bhū́rer devā́ agníṁ dhārayan draviṇodā́m
01.096.08	a	draviṇodā́ dráviṇasas turásya draviṇodā́ḥ sánarasya prá yaṁsat
01.096.08	c	draviṇodā́ vīrávatīm íṣaṁ no draviṇodā́ rāsate dīrghám ā́yuḥ
01.096.09	a	evā́ no agne samídhā vr̥dhānó revát pāvaka śrávase ví bhāhi
01.096.09	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.097.01	a	ápa naḥ śóśucad aghám ágne śuśugdhy ā́ rayím
01.097.01	c	ápa naḥ śóśucad aghám
01.097.02	a	sukṣetriyā́ sugātuyā́ vasūyā́ ca yajāmahe
01.097.02	c	ápa naḥ śóśucad aghám
01.097.03	a	prá yád bhándiṣṭha eṣām prā́smā́kāsaś ca sūráyaḥ
01.097.03	c	ápa naḥ śóśucad aghám
01.097.04	a	prá yát te agne sūráyo jā́yemahi prá te vayám
01.097.04	c	ápa naḥ śóśucad aghám
01.097.05	a	prá yád agnéḥ sáhasvato viśváto yánti bhānávaḥ
01.097.05	c	ápa naḥ śóśucad aghám
01.097.06	a	tváṁ hí viśvatomukha viśvátaḥ paribhū́r ási
01.097.06	c	ápa naḥ śóśucad aghám
01.097.07	a	dvíṣo no viśvatomukhā́ti nāvéva pāraya
01.097.07	c	ápa naḥ śóśucad aghám
01.097.08	a	sá naḥ síndhum iva nāváyā́ti parṣā svastáye
01.097.08	c	ápa naḥ śóśucad aghám
01.098.01	a	vaiśvānarásya sumataú syāma rā́jā hí kam bhúvanānām abhiśrī́ḥ
01.098.01	c	itó jātó víśvam idáṁ ví caṣṭe vaiśvānaró yatate sū́ryeṇa
01.098.02	a	pr̥ṣṭó diví pr̥ṣṭó agníḥ pr̥thivyā́m pr̥ṣṭó víśvā óṣadhīr ā́ viveśa
01.098.02	c	vaiśvānaráḥ sáhasā pr̥ṣṭó agníḥ sá no dívā sá riṣáḥ pātu náktam
01.098.03	a	vaíśvānara táva tát satyám astv asmā́n rā́yo maghávānaḥ sacantām
01.098.03	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.099.01	a	jātávedase sunavāma sómam arātīyató ní dahāti védaḥ
01.099.01	c	sá naḥ parṣad áti durgā́ṇi víśvā nāvéva síndhuṁ duritā́ty agníḥ
01.100.01	a	sá yó vŕ̥ṣā vŕ̥ṣṇyebhiḥ sámokā mahó diváḥ pr̥thivyā́ś ca samrā́ṭ
01.100.01	c	satīnásatvā hávyo bháreṣu marútvān no bhavatv índra ūtī́
01.100.02	a	yásyā́nāptaḥ sū́ryasyeva yā́mo bháre bhare vr̥trahā́ śúṣmo ásti
01.100.02	c	vŕ̥ṣantamaḥ sákhibhiḥ svébhir évair marútvān no bhavatv índra ūtī́
01.100.03	a	divó ná yásya rétaso dúghānāḥ pánthāso yánti śávasā́parītāḥ
01.100.03	c	taráddveṣāḥ sāsahíḥ paúṁsyebhir marútvān no bhavatv índra ūtī́
01.100.04	a	só áṅgirobhir áṅgirastamo bhūd vŕ̥ṣā vŕ̥ṣabhiḥ sákhibhiḥ sákhā sán
01.100.04	c	r̥gmíbhir r̥gmī́ gātúbhir jyéṣṭho marútvān no bhavatv índra ūtī́
01.100.05	a	sá sūnúbhir ná rudrébhir ŕ̥bhvā nr̥ṣā́hye sāsahvā́m̐ amítrān
01.100.05	c	sánīḷebhiḥ śravasyāā̀ni tū́rvan marútvān no bhavatv índra ūtī́
01.100.06	a	sá manyumī́ḥ samádanasya kartā́smā́kebhir nŕ̥bhiḥ sū́ryaṁ sanat
01.100.06	c	asmínn áhan sátpatiḥ puruhūtó marútvān no bhavatv índra ūtī́
01.100.07	a	tám ūtáyo raṇayañ chū́rasātau táṁ kṣémasya kṣitáyaḥ kr̥ṇvata trā́m
01.100.07	c	sá víśvasya karúṇasyeśa éko marútvān no bhavatv índra ūtī́
01.100.08	a	tám apsanta śávasa utsavéṣu náro náram ávase táṁ dhánāya
01.100.08	c	só andhé cit támasi jyótir vidan marútvān no bhavatv índra ūtī́
01.100.09	a	sá savyéna yamati vrā́dhataś cit sá dakṣiṇé sáṁgr̥bhītā kr̥tā́ni
01.100.09	c	sá kīríṇā cit sánitā dhánāni marútvān no bhavatv índra ūtī́
01.100.10	a	sá grā́mebhiḥ sánitā sá ráthebhir vidé víśvābhiḥ kr̥ṣṭíbhir nv àdyá
01.100.10	c	sá paúṁsyebhir abhibhū́r áśastīr marútvān no bhavatv índra ūtī́
01.100.11	a	sá jāmíbhir yát samájāti mīḷhé 'jāmibhir vā puruhūtá évaiḥ
01.100.11	c	apā́ṁ tokásya tánayasya jeṣé marútvān no bhavatv índra ūtī́
01.100.12	a	sá vajrabhŕ̥d dasyuhā́ bhīmá ugráḥ sahásracetāḥ śatánītha ŕ̥bhvā
01.100.12	c	camrīṣó ná śávasā pā́ñcajanyo marútvān no bhavatv índra ūtī́
01.100.13	a	tásya vájraḥ krandati smát svarṣā́ divó ná tveṣó raváthaḥ śímīvān
01.100.13	c	táṁ sacante sanáyas táṁ dhánāni marútvān no bhavatv índra ūtī́
01.100.14	a	yásyā́jasraṁ śávasā mā́nam ukthám paribhujád ródasī viśvátaḥ sīm
01.100.14	c	sá pāriṣat krátubhir mandasānó marútvān no bhavatv índra ūtī́
01.100.15	a	ná yásya devā́ devátā ná mártā ā́paś caná śávaso ántam āpúḥ
01.100.15	c	sá praríkvā tvákṣasā kṣmó diváś ca marútvān no bhavatv índra ūtī́
01.100.16	a	rohíc chyāvā́ sumádaṁśur lalāmī́r dyukṣā́ rāyá r̥jrā́śvasya
01.100.16	c	vŕ̥ṣaṇvantam bíbhratī dhūrṣú rátham mandrā́ ciketa nā́huṣīṣu vikṣú
01.100.17	a	etát tyát ta indra vŕ̥ṣṇa uktháṁ vārṣāgirā́ abhí gr̥ṇanti rā́dhaḥ
01.100.17	c	r̥jrā́śvaḥ práṣṭibhir ambarī́ṣaḥ sahádevo bháyamānaḥ surā́dhāḥ
01.100.18	a	dásyūñ chímyūṁś ca puruhūtá évair hatvā́ pr̥thivyā́ṁ śárvā ní barhīt
01.100.18	c	sánat kṣétraṁ sákhibhiḥ śvitnyébhiḥ sánat sū́ryaṁ sánad apáḥ suvájraḥ
01.100.19	a	viśvā́héndro adhivaktā́ no astv áparihvr̥tāḥ sanuyāma vā́jam
01.100.19	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.101.01	a	prá mandíne pitumád arcatā váco yáḥ kr̥ṣṇágarbhā niráhann r̥jíśvanā
01.101.01	c	avasyávo vŕ̥ṣaṇaṁ vájradakṣiṇam marútvantaṁ sakhyā́ya havāmahe
01.101.02	a	yó vyàṁsaṁ jāhr̥ṣāṇéna manyúnā yáḥ śámbaraṁ yó áhan píprum avratám
01.101.02	c	índro yáḥ śúṣṇam aśúṣaṁ ny ā́vr̥ṇaṅ marútvantaṁ sakhyā́ya havāmahe
01.101.03	a	yásya dyā́vāpr̥thivī́ paúṁsyam mahád yásya vraté váruṇo yásya sū́ryaḥ
01.101.03	c	yásyéndrasya síndhavaḥ sáścati vratám marútvantaṁ sakhyā́ya havāmahe
01.101.04	a	yó áśvānāṁ yó gávāṁ gópatir vaśī́ yá āritáḥ kármaṇi karmaṇi sthiráḥ
01.101.04	c	vīḷóś cid índro yó ásunvato vadhó marútvantaṁ sakhyā́ya havāmahe
01.101.05	a	yó víśvasya jágataḥ prāṇatás pátir yó brahmáṇe prathamó gā́ ávindat
01.101.05	c	índro yó dásyūm̐r ádharām̐ avā́tiran marútvantaṁ sakhyā́ya havāmahe
01.101.06	a	yáḥ śū́rebhir hávyo yáś ca bhīrúbhir yó dhā́vadbhir hūyáte yáś ca jigyúbhiḥ
01.101.06	c	índraṁ yáṁ víśvā bhúvanābhí saṁdadhúr marútvantaṁ sakhyā́ya havāmahe
01.101.07	a	rudrā́ṇām eti pradíśā vicakṣaṇó rudrébhir yóṣā tanute pr̥thú jráyaḥ
01.101.07	c	índram manīṣā́ abhy àrcati śrutám marútvantaṁ sakhyā́ya havāmahe
01.101.08	a	yád vā marutvaḥ paramé sadhásthe yád vāvamé vr̥jáne mādáyāse
01.101.08	c	áta ā́ yāhy adhvaráṁ no áchā tvāyā́ havíś cakr̥mā satyarādhaḥ
01.101.09	a	tvāyéndra sómaṁ suṣumā sudakṣa tvāyā́ havíś cakr̥mā brahmavāhaḥ
01.101.09	c	ádhā niyutvaḥ ságaṇo marúdbhir asmín yajñé barhíṣi mādayasva
01.101.10	a	mādáyasva háribhir yé ta indra ví ṣyasva śípre ví sr̥jasva dhéne
01.101.10	c	ā́ tvā suśipra hárayo vahantūśán havyā́ni práti no juṣasva
01.101.11	a	marútstotrasya vr̥jánasya gopā́ vayám índreṇa sanuyāma vā́jam
01.101.11	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.102.01	a	imā́ṁ te dhíyam prá bhare mahó mahī́m asyá stotré dhiṣáṇā yát ta ānajé
01.102.01	c	tám utsavé ca prasavé ca sāsahím índraṁ devā́saḥ śávasāmadann ánu
01.102.02	a	asyá śrávo nadyàḥ saptá bibhrati dyā́vākṣā́mā pr̥thivī́ darśatáṁ vápuḥ
01.102.02	c	asmé sūryācandramásābhicákṣe śraddhé kám indra carato vitarturám
01.102.03	a	táṁ smā rátham maghavan prā́va sātáye jaítraṁ yáṁ te anumádāma saṁgamé
01.102.03	c	ājā́ na indra mánasā puruṣṭuta tvāyádbhyo maghavañ chárma yacha naḥ
01.102.04	a	vayáṁ jayema tváyā yujā́ vŕ̥tam asmā́kam áṁśam úd avā bháre bhare
01.102.04	c	asmábhyam indra várivaḥ sugáṁ kr̥dhi prá śátrūṇām maghavan vŕ̥ṣṇyā ruja
01.102.05	a	nā́nā hí tvā hávamānā jánā imé dhánānāṁ dhartar ávasā vipanyávaḥ
01.102.05	c	asmā́kaṁ smā rátham ā́ tiṣṭha sātáye jaítraṁ hīā̀ndra níbhr̥tam mánas táva
01.102.06	a	gojítā bāhū́ ámitakratuḥ simáḥ kárman karmañ chatámūtiḥ khajaṁkaráḥ
01.102.06	c	akalpá índraḥ pratimā́nam ójasā́thā jánā ví hvayante siṣāsávaḥ
01.102.07	a	út te śatā́n maghavann úc ca bhū́yasa út sahásrād ririce kr̥ṣṭíṣu śrávaḥ
01.102.07	c	amātráṁ tvā dhiṣáṇā titviṣe mahy ádhā vr̥trā́ṇi jighnase puraṁdara
01.102.08	a	triviṣṭidhā́tu pratimā́nam ójasas tisró bhū́mīr nr̥pate trī́ṇi rocanā́
01.102.08	c	átīdáṁ víśvam bhúvanaṁ vavakṣithāśatrúr indra janúṣā sanā́d asi
01.102.09	a	tvā́ṁ devéṣu prathamáṁ havāmahe tvám babhūtha pŕ̥tanāsu sāsahíḥ
01.102.09	c	sémáṁ naḥ kārúm upamanyúm udbhídam índraḥ kr̥ṇotu prasavé rátham puráḥ
01.102.10	a	tváṁ jigetha ná dhánā rurodhithā́rbheṣv ājā́ maghavan mahátsu ca
01.102.10	c	tvā́m ugrám ávase sáṁ śiśīmasy áthā na indra hávaneṣu codaya
01.102.11	a	viśvā́héndro adhivaktā́ no astv áparihvr̥tāḥ sanuyāma vā́jam
01.102.11	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.103.01	a	tát ta indriyám paramám parācaír ádhārayanta kaváyaḥ purédám
01.103.01	c	kṣamédám anyád divy ànyád asya sám ī pr̥cyate samanéva ketúḥ
01.103.02	a	sá dhārayat pr̥thivī́m papráthac ca vájreṇa hatvā́ nír apáḥ sasarja
01.103.02	c	áhann áhim ábhinad rauhiṇáṁ vy áhan vyàṁsam maghávā śácībhiḥ
01.103.03	a	sá jātū́bharmā śraddádhāna ójaḥ púro vibhindánn acarad ví dā́sīḥ
01.103.03	c	vidvā́n vajrin dásyave hetím asyā́ryaṁ sáho vardhayā dyumnám indra
01.103.04	a	tád ūcúṣe mā́nuṣemā́ yugā́ni kīrtényam maghávā nā́ma bíbhrat
01.103.04	c	upaprayán dasyuhátyāya vajrī́ yád dha sūnúḥ śrávase nā́ma dadhé
01.103.05	a	tád asyedám paśyatā bhū́ri puṣṭáṁ śrád índrasya dhattana vīryāā̀ya
01.103.05	c	sá gā́ avindat só avindad áśvān sá óṣadhīḥ só apáḥ sá vánāni
01.103.06	a	bhū́rikarmaṇe vr̥ṣabhā́ya vŕ̥ṣṇe satyáśuṣmāya sunavāma sómam
01.103.06	c	yá ādŕ̥tyā paripanthī́va śū́ró 'yajvano vibhájann éti védaḥ
01.103.07	a	tád indra préva vīryàṁ cakartha yát sasántaṁ vájreṇā́bodhayó 'him
01.103.07	c	ánu tvā pátnīr hr̥ṣitáṁ váyaś ca víśve devā́so amadann ánu tvā
01.103.08	a	śúṣṇam pípruṁ kúyavaṁ vr̥trám indra yadā́vadhīr ví púraḥ śámbarasya
01.103.08	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.104.01	a	yóniṣ ṭa indra niṣáde akāri tám ā́ ní ṣīda svānó nā́rvā
01.104.01	c	vimúcyā váyo 'vasā́yā́śvān doṣā́ vástor váhīyasaḥ prapitvé
01.104.02	a	ó tyé nára índram ūtáye gur nū́ cit tā́n sadyó ádhvano jagamyāt
01.104.02	c	devā́so manyúṁ dā́sasya ścamnan té na ā́ vakṣan suvitā́ya várṇam
01.104.03	a	áva tmánā bharate kétavedā áva tmánā bharate phénam udán
01.104.03	c	kṣīréṇa snātaḥ kúyavasya yóṣe haté té syātām pravaṇé śíphāyāḥ
01.104.04	a	yuyópa nā́bhir úparasyāyóḥ prá pū́rvābhis tirate rā́ṣṭi śū́raḥ
01.104.04	c	añjasī́ kuliśī́ vīrápatnī páyo hinvānā́ udábhir bharante
01.104.05	a	práti yát syā́ nī́thā́darśi dásyor óko nā́chā sádanaṁ jānatī́ gāt
01.104.05	c	ádha smā no maghavañ carkr̥tā́d ín mā́ no maghéva niṣṣapī́ párā dāḥ
01.104.06	a	sá tváṁ na indra sū́rye só apsv ànāgāstvá ā́ bhaja jīvaśaṁsé
01.104.06	c	mā́ntarām bhújam ā́ rīriṣo naḥ śráddhitaṁ te mahatá indriyā́ya
01.104.07	a	ádhā manye śrát te asmā adhāyi vŕ̥ṣā codasva mahaté dhánāya
01.104.07	c	mā́ no ákr̥te puruhūta yónāv índra kṣúdhyadbhyo váya āsutíṁ dāḥ
01.104.08	a	mā́ no vadhīr indra mā́ párā dā mā́ naḥ priyā́ bhójanāni prá moṣīḥ
01.104.08	c	āṇḍā́ mā́ no maghavañ chakra nír bhen mā́ naḥ pā́trā bhet sahájānuṣāṇi
01.104.09	a	arvā́ṅ éhi sómakāmaṁ tvāhur ayáṁ sutás tásya pibā mádāya
01.104.09	c	uruvyácā jaṭhára ā́ vr̥ṣasva pitéva naḥ śr̥ṇuhi hūyámānaḥ
01.105.01	a	candrámā apsv àntár ā́ suparṇó dhāvate diví
01.105.01	c	ná vo hiraṇyanemayaḥ padáṁ vindanti vidyuto vittám me asyá rodasī
01.105.02	a	ártham íd vā́ u arthína ā́ jāyā́ yuvate pátim
01.105.02	c	tuñjā́te vŕ̥ṣṇyam páyaḥ paridā́ya rásaṁ duhe vittám me asyá rodasī
01.105.03	a	mó ṣú devā adáḥ svàr áva pādi divás pári
01.105.03	c	mā́ somyásya śambhúvaḥ śū́ne bhūma kádā caná vittám me asyá rodasī
01.105.04	a	yajñám pr̥chāmy avamáṁ sá tád dūtó ví vocati
01.105.04	c	kvà r̥tám pūrvyáṁ gatáṁ kás tád bibharti nū́tano vittám me asyá rodasī
01.105.05	a	amī́ yé devā sthána triṣv ā́ rocané diváḥ
01.105.05	c	kád va r̥táṁ kád ánr̥taṁ kvà pratnā́ va ā́hutir vittám me asyá rodasī
01.105.06	a	kád va r̥tásya dharṇasí kád váruṇasya cákṣaṇam
01.105.06	c	kád aryamṇó mahás pathā́ti krāmema dūḍhyò vittám me asyá rodasī
01.105.07	a	aháṁ só asmi yáḥ purā́ suté vádāmi kā́ni cit
01.105.07	c	tám mā vyanty ādhyò vŕ̥ko ná tr̥ṣṇájam mr̥gáṁ vittám me asyá rodasī
01.105.08	a	sám mā tapanty abhítaḥ sapátnīr iva párśavaḥ
01.105.08	c	mū́ṣo ná śiśnā́ vy àdanti mādhyà stotā́raṁ te śatakrato vittám me asyá rodasī
01.105.09	a	amī́ yé saptá raśmáyas tátrā me nā́bhir ā́tatā
01.105.09	c	tritás tád vedāptyáḥ sá jāmitvā́ya rebhati vittám me asyá rodasī
01.105.10	a	amī́ yé páñcokṣáṇo mádhye tasthúr mahó diváḥ
01.105.10	c	devatrā́ nú pravā́cyaṁ sadhrīcīnā́ ní vāvr̥tur vittám me asyá rodasī
01.105.11	a	suparṇā́ etá āsate mádhya āródhane diváḥ
01.105.11	c	té sedhanti pathó vŕ̥kaṁ tárantaṁ yahvátīr apó vittám me asyá rodasī
01.105.12	a	návyaṁ tád ukthyàṁ hitáṁ dévāsaḥ supravācanám
01.105.12	c	r̥tám arṣanti síndhavaḥ satyáṁ tātāna sū́ryo vittám me asyá rodasī
01.105.13	a	ágne táva tyád ukthyàṁ devéṣv asty ā́pyam
01.105.13	c	sá naḥ sattó manuṣvád ā́ devā́n yakṣi vidúṣṭaro vittám me asyá rodasī
01.105.14	a	sattó hótā manuṣvád ā́ devā́m̐ áchā vidúṣṭaraḥ
01.105.14	c	agnír havyā́ suṣūdati devó devéṣu médhiro vittám me asyá rodasī
01.105.15	a	bráhmā kr̥ṇoti váruṇo gātuvídaṁ tám īmahe
01.105.15	c	vy ūā̀rṇoti hr̥dā́ matíṁ návyo jāyatām r̥táṁ vittám me asyá rodasī
01.105.16	a	asaú yáḥ pánthā ādityó diví pravā́cyaṁ kr̥táḥ
01.105.16	c	ná sá devā atikráme tám martāso ná paśyatha vittám me asyá rodasī
01.105.17	a	tritáḥ kū́pé 'vahito devā́n havata ūtáye
01.105.17	c	tác chuśrāva bŕ̥haspátiḥ kr̥ṇvánn aṁhūraṇā́d urú vittám me asyá rodasī
01.105.18	a	aruṇó mā sakŕ̥d vŕ̥kaḥ pathā́ yántaṁ dadárśa hí
01.105.18	c	új jihīte nicā́yyā táṣṭeva pr̥ṣṭyāmayī́ vittám me asyá rodasī
01.105.19	a	enā́ṅgūṣéṇa vayám índravanto 'bhí ṣyāma vr̥jáne sárvavīrāḥ
01.105.19	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.106.01	a	índram mitráṁ váruṇam agním ūtáye mā́rutaṁ śárdho áditiṁ havāmahe
01.106.01	c	ráthaṁ ná durgā́d vasavaḥ sudānavo víśvasmān no áṁhaso níṣ pipartana
01.106.02	a	tá ādityā ā́ gatā sarvátātaye bhūtá devā vr̥tratū́ryeṣu śambhúvaḥ
01.106.02	c	ráthaṁ ná durgā́d vasavaḥ sudānavo víśvasmān no áṁhaso níṣ pipartana
01.106.03	a	ávantu naḥ pitáraḥ supravācanā́ utá devī́ deváputre r̥tāvŕ̥dhā
01.106.03	c	ráthaṁ ná durgā́d vasavaḥ sudānavo víśvasmān no áṁhaso níṣ pipartana
01.106.04	a	nárāśáṁsaṁ vājínaṁ vājáyann ihá kṣayádvīram pūṣáṇaṁ sumnaír īmahe
01.106.04	c	ráthaṁ ná durgā́d vasavaḥ sudānavo víśvasmān no áṁhaso níṣ pipartana
01.106.05	a	bŕ̥haspate sádam ín naḥ sugáṁ kr̥dhi śáṁ yór yát te mánurhitaṁ tád īmahe
01.106.05	c	ráthaṁ ná durgā́d vasavaḥ sudānavo víśvasmān no áṁhaso níṣ pipartana
01.106.06	a	índraṁ kútso vr̥traháṇaṁ śácīpátiṁ kāṭé níbāḷha ŕ̥ṣir ahvad ūtáye
01.106.06	c	ráthaṁ ná durgā́d vasavaḥ sudānavo víśvasmān no áṁhaso níṣ pipartana
01.106.07	a	devaír no devy áditir ní pātu devás trātā́ trāyatām áprayuchan
01.106.07	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.107.01	a	yajñó devā́nām práty eti sumnám ā́dityāso bhávatā mr̥ḷayántaḥ
01.107.01	c	ā́ vo 'rvā́cī sumatír vavr̥tyād aṁhóś cid yā́ varivovíttarā́sat
01.107.02	a	úpa no devā́ ávasā́ gamantv áṅgirasāṁ sā́mabhi stūyámānāḥ
01.107.02	c	índra indriyaír marúto marúdbhir ādityaír no áditiḥ śárma yaṁsat
01.107.03	a	tán na índras tád váruṇas tád agnís tád aryamā́ tát savitā́ cáno dhāt
01.107.03	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.108.01	a	yá indrāgnī citrátamo rátho vām abhí víśvāni bhúvanāni cáṣṭe
01.108.01	c	ténā́ yātaṁ saráthaṁ tasthivā́ṁsā́thā sómasya pibataṁ sutásya
01.108.02	a	yā́vad idám bhúvanaṁ víśvam ásty uruvyácā varimátā gabhīrám
01.108.02	c	tā́vām̐ ayám pā́tave sómo astv áram indrāgnī mánase yuvábhyām
01.108.03	a	cakrā́the hí sadhryàṅ nā́ma bhadráṁ sadhrīcīnā́ vr̥trahaṇā utá sthaḥ
01.108.03	c	tā́v indrāgnī sadhryàñcā niṣádyā vŕ̥ṣṇaḥ sómasya vr̥ṣaṇā́ vr̥ṣethām
01.108.04	a	sámiddheṣv agníṣv ānajānā́ yatásrucā barhír u tistirāṇā́
01.108.04	c	tīvraíḥ sómaiḥ páriṣiktebhir arvā́g éndrāgnī saumanasā́ya yātam
01.108.05	a	yā́nīndrāgnī cakráthur vīryāā̀ṇi yā́ni rūpā́ṇy utá vŕ̥ṣṇyāni
01.108.05	c	yā́ vām pratnā́ni sakhyā́ śivā́ni tébhiḥ sómasya pibataṁ sutásya
01.108.06	a	yád ábravam prathamáṁ vāṁ vr̥ṇānò 'yáṁ sómo ásurair no vihávyaḥ
01.108.06	c	tā́ṁ satyā́ṁ śraddhā́m abhy ā́ hí yātám áthā sómasya pibataṁ sutásya
01.108.07	a	yád indrāgnī mádathaḥ své duroṇé yád brahmáṇi rā́jani vā yajatrā
01.108.07	c	átaḥ pári vr̥ṣaṇāv ā́ hí yātám áthā sómasya pibataṁ sutásya
01.108.08	a	yád indrāgnī yáduṣu turváśeṣu yád druhyúṣv ánuṣu pūrúṣu stháḥ
01.108.08	c	átaḥ pári vr̥ṣaṇāv ā́ hí yātám áthā sómasya pibataṁ sutásya
01.108.09	a	yád indrāgnī avamásyām pr̥thivyā́m madhyamásyām paramásyām utá stháḥ
01.108.09	c	átaḥ pári vr̥ṣaṇāv ā́ hí yātám áthā sómasya pibataṁ sutásya
01.108.10	a	yád indrāgnī paramásyām pr̥thivyā́m madhyamásyām avamásyām utá stháḥ
01.108.10	c	átaḥ pári vr̥ṣaṇāv ā́ hí yātám áthā sómasya pibataṁ sutásya
01.108.11	a	yád indrāgnī diví ṣṭhó yát pr̥thivyā́ṁ yát párvateṣv óṣadhīṣv apsú
01.108.11	c	átaḥ pári vr̥ṣaṇāv ā́ hí yātám áthā sómasya pibataṁ sutásya
01.108.12	a	yád indrāgnī úditā sū́ryasya mádhye diváḥ svadháyā mādáyethe
01.108.12	c	átaḥ pári vŕ̥ṣaṇāv ā́ hí yātám áthā sómasya pibataṁ sutásya
01.108.13	a	evéndrāgnī papivā́ṁsā sutásya víśvāsmábhyaṁ sáṁ jayataṁ dhánāni
01.108.13	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.109.01	a	ví hy ákhyam mánasā vásya ichánn índrāgnī jñāsá utá vā sajātā́n
01.109.01	c	nā́nyā́ yuvát prámatir asti máhyaṁ sá vāṁ dhíyaṁ vājayántīm atakṣam
01.109.02	a	áśravaṁ hí bhūridā́vattarā vāṁ víjāmātur utá vā ghā syālā́t
01.109.02	c	áthā sómasya práyatī yuvábhyām índrāgnī stómaṁ janayāmi návyam
01.109.03	a	mā́ chedma raśmī́m̐r íti nā́dhamānāḥ pitr̥r̥ṇā́ṁ śaktī́r anuyáchamānāḥ
01.109.03	c	indrāgníbhyāṁ káṁ vŕ̥ṣaṇo madanti tā́ hy ádrī dhiṣáṇāyā upásthe
01.109.04	a	yuvā́bhyāṁ devī́ dhiṣáṇā mádāyéndrāgnī sómam uśatī́ sunoti
01.109.04	c	tā́v aśvinā bhadrahastā supāṇī ā́ dhāvatam mádhunā pr̥ṅktám apsú
01.109.05	a	yuvā́m indrāgnī vásuno vibhāgé tavástamā śuśrava vr̥trahátye
01.109.05	c	tā́v āsádyā barhíṣi yajñé asmín prá carṣaṇī mādayethāṁ sutásya
01.109.06	a	prá carṣaṇíbhyaḥ pr̥tanāháveṣu prá pr̥thivyā́ riricāthe diváś ca
01.109.06	c	prá síndhubhyaḥ prá giríbhyo mahitvā́ préndrāgnī víśvā bhúvanā́ty anyā́
01.109.07	a	ā́ bharataṁ śíkṣataṁ vajrabāhū asmā́m̐ indrāgnī avataṁ śácībhiḥ
01.109.07	c	imé nú té raśmáyaḥ sū́ryasya yébhiḥ sapitvám pitáro na ā́san
01.109.08	a	púraṁdarā śíkṣataṁ vajrahastāsmā́m̐ indrāgnī avatam bháreṣu
01.109.08	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.110.01	a	tatám me ápas tád u tāyate púnaḥ svā́diṣṭhā dhītír ucáthāya śasyate
01.110.01	c	ayáṁ samudrá ihá viśvádevyaḥ svā́hākr̥tasya sám u tr̥pṇuta r̥bhavaḥ
01.110.02	a	ābhogáyam prá yád ichánta aítanā́pākāḥ prā́ñco máma ké cid āpáyaḥ
01.110.02	c	saúdhanvanāsaś caritásya bhūmánā́gachata savitúr dāśúṣo gr̥hám
01.110.03	a	tát savitā́ vo 'mr̥tatvám ā́suvad ágohyaṁ yác chraváyanta aítana
01.110.03	c	tyáṁ cic camasám ásurasya bhákṣaṇam ékaṁ sántam akr̥ṇutā cáturvayam
01.110.04	a	viṣṭvī́ śámī taraṇitvéna vāgháto mártāsaḥ sánto amr̥tatvám ānaśuḥ
01.110.04	c	saudhanvanā́ r̥bhávaḥ sū́racakṣasaḥ saṁvatsaré sám apr̥cyanta dhītíbhiḥ
01.110.05	a	kṣétram iva ví mamus téjanenam̐ ékam pā́tram r̥bhávo jéhamānam
01.110.05	c	úpastutā upamáṁ nā́dhamānā ámartyeṣu śráva ichámānāḥ
01.110.06	a	ā́ manīṣā́m antárikṣasya nŕ̥bhyaḥ srucéva ghr̥táṁ juhavāma vidmánā
01.110.06	c	taraṇitvā́ yé pitúr asya saścirá r̥bhávo vā́jam aruhan divó rájaḥ
01.110.07	a	r̥bhúr na índraḥ śávasā návīyān r̥bhúr vā́jebhir vásubhir vásur dadíḥ
01.110.07	c	yuṣmā́kaṁ devā ávasā́hani priyè 'bhí tiṣṭhema pr̥tsutī́r ásunvatām
01.110.08	a	níś cármaṇa r̥bhavo gā́m apiṁśata sáṁ vatsénāsr̥jatā mātáram púnaḥ
01.110.08	c	saúdhanvanāsaḥ svapasyáyā naro jívrī yúvānā pitárākr̥ṇotana
01.110.09	a	vā́jebhir no vā́jasātāv aviḍḍhy r̥bhumā́m̐ indra citrám ā́ darṣi rā́dhaḥ
01.110.09	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.111.01	a	tákṣan ráthaṁ suvŕ̥taṁ vidmanā́pasas tákṣan hárī indravā́hā vŕ̥ṣaṇvasū
01.111.01	c	tákṣan pitŕ̥bhyām r̥bhávo yúvad váyas tákṣan vatsā́ya mātáraṁ sacābhúvam
01.111.02	a	ā́ no yajñā́ya takṣata r̥bhumád váyaḥ krátve dákṣāya suprajā́vatīm íṣam
01.111.02	c	yáthā kṣáyāma sárvavīrayā viśā́ tán naḥ śárdhāya dhāsathā sv .ìndriyám
01.111.03	a	ā́ takṣata sātím asmábhyam r̥bhavaḥ sātíṁ ráthāya sātím árvate naraḥ
01.111.03	c	sātíṁ no jaítrīṁ sám maheta viśváhā jāmím ájāmim pŕ̥tanāsu sakṣáṇim
01.111.04	a	r̥bhukṣáṇam índram ā́ huva ūtáya r̥bhū́n vā́jān marútaḥ sómapītaye
01.111.04	c	ubhā́ mitrā́váruṇā nūnám aśvínā té no hinvantu sātáye dhiyé jiṣé
01.111.05	a	r̥bhúr bhárāya sáṁ śiśātu sātíṁ samaryajíd vā́jo asmā́m̐ aviṣṭu
01.111.05	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.112.01	a	ī́ḷe dyā́vāpr̥thivī́ pūrvácittaye 'gníṁ gharmáṁ surúcaṁ yā́mann iṣṭáye
01.112.01	c	yā́bhir bháre kārám áṁśāya jínvathas tā́bhir ū ṣú ūtíbhir aśvinā́ gatam
01.112.02	a	yuvór dānā́ya subhárā asaścáto rátham ā́ tasthur vacasáṁ ná mántave
01.112.02	c	yā́bhir dhíyó 'vathaḥ kármann iṣṭáye tā́bhir ū ṣú ūtíbhir aśvinā́ gatam
01.112.03	a	yuváṁ tā́sāṁ divyásya praśā́sane viśā́ṁ kṣayatho amŕ̥tasya majmánā
01.112.03	c	yā́bhir dhenúm asvàm pínvatho narā tā́bhir ū ṣú ūtíbhir aśvinā́ gatam
01.112.04	a	yā́bhiḥ párijmā tánayasya majmánā dvimātā́ tūrṣú taráṇir vibhū́ṣati
01.112.04	c	yā́bhis trimántur ábhavad vicakṣaṇás tā́bhir ū ṣú ūtíbhir aśvinā́ gatam
01.112.05	a	yā́bhī rebháṁ nívr̥taṁ sitám adbhyá úd vándanam aírayataṁ svàr dr̥śé
01.112.05	c	yā́bhiḥ káṇvam prá síṣāsantam ā́vataṁ tā́bhir ū ṣú ūtíbhir aśvinā́ gatam
01.112.06	a	yā́bhir ántakaṁ jásamānam ā́raṇe bhujyúṁ yā́bhir avyathíbhir jijinváthuḥ
01.112.06	c	yā́bhiḥ karkándhuṁ vayyàṁ ca jínvathas tā́bhir ū ṣú ūtíbhir aśvinā́ gatam
01.112.07	a	yā́bhiḥ śucantíṁ dhanasā́ṁ suṣaṁsádaṁ taptáṁ gharmám omyā́vantam átraye
01.112.07	c	yā́bhiḥ pŕ̥śnigum purukútsam ā́vataṁ tā́bhir ū ṣú ūtíbhir aśvinā́ gatam
01.112.08	a	yā́bhiḥ śácībhir vr̥ṣaṇā parāvŕ̥jam prā́ndháṁ śroṇáṁ cákṣasa étave kr̥tháḥ
01.112.08	c	yā́bhir vártikāṁ grasitā́m ámuñcataṁ tā́bhir ū ṣú ūtíbhir aśvinā́ gatam
01.112.09	a	yā́bhiḥ síndhum mádhumantam ásaścataṁ vásiṣṭhaṁ yā́bhir ajarāv ájinvatam
01.112.09	c	yā́bhiḥ kútsaṁ śrutáryaṁ náryam ā́vataṁ tā́bhir ū ṣú ūtíbhir aśvinā́ gatam
01.112.10	a	yā́bhir viśpálāṁ dhanasā́m atharvyàṁ sahásramīḷha ājā́v ájinvatam
01.112.10	c	yā́bhir váśam aśvyám preṇím ā́vataṁ tā́bhir ū ṣú ūtíbhir aśvinā́ gatam
01.112.11	a	yā́bhiḥ sudānū auśijā́ya vaṇíje dīrgháśravase mádhu kóśo ákṣarat
01.112.11	c	kakṣī́vantaṁ stotā́raṁ yā́bhir ā́vataṁ tā́bhir ū ṣú ūtíbhir aśvinā́ gatam
01.112.12	a	yā́bhī rasā́ṁ kṣódasodnáḥ pipinváthur anaśváṁ yā́bhī rátham ā́vataṁ jiṣé
01.112.12	c	yā́bhis triśóka usríyā udā́jata tā́bhir ū ṣú ūtíbhir aśvinā́ gatam
01.112.13	a	yā́bhiḥ sū́ryam pariyātháḥ parāváti mandhātā́raṁ kṣaítrapatyeṣv ā́vatam
01.112.13	c	yā́bhir vípram prá bharádvājam ā́vataṁ tā́bhir ū ṣú ūtíbhir aśvinā́ gatam
01.112.14	a	yā́bhir mahā́m atithigváṁ kaśojúvaṁ dívodāsaṁ śambarahátya ā́vatam
01.112.14	c	yā́bhiḥ pūrbhídye trasádasyum ā́vataṁ tā́bhir ū ṣú ūtíbhir aśvinā́ gatam
01.112.15	a	yā́bhir vamráṁ vipipānám upastutáṁ kalíṁ yā́bhir vittájāniṁ duvasyáthaḥ
01.112.15	c	yā́bhir vyàśvam utá pŕ̥thim ā́vataṁ tā́bhir ū ṣú ūtíbhir aśvinā́ gatam
01.112.16	a	yā́bhir narā śayáve yā́bhir átraye yā́bhiḥ purā́ mánave gātúm īṣáthuḥ
01.112.16	c	yā́bhiḥ śā́rīr ā́jataṁ syū́maraśmaye tā́bhir ū ṣú ūtíbhir aśvinā́ gatam
01.112.17	a	yā́bhiḥ páṭharvā jáṭharasya majmánāgnír nā́dīdec citá iddhó ájmann ā́
01.112.17	c	yā́bhiḥ śáryātam ávatho mahādhané tā́bhir ū ṣú ūtíbhir aśvinā́ gatam
01.112.18	a	yā́bhir aṅgiro mánasā niraṇyáthó 'graṁ gáchatho vivaré góarṇasaḥ
01.112.18	c	yā́bhir mánuṁ śū́ram iṣā́ samā́vataṁ tā́bhir ū ṣú ūtíbhir aśvinā́ gatam
01.112.19	a	yā́bhiḥ pátnīr vimadā́ya nyūháthur ā́ gha vā yā́bhir aruṇī́r áśikṣatam
01.112.19	c	yā́bhiḥ sudā́sa ūháthuḥ sudevyàṁ tā́bhir ū ṣú ūtíbhir aśvinā́ gatam
01.112.20	a	yā́bhiḥ śáṁtātī bhávatho dadāśúṣe bhujyúṁ yā́bhir ávatho yā́bhir ádhrigum
01.112.20	c	omyā́vatīṁ subhárām r̥tastúbhaṁ tā́bhir ū ṣú ūtíbhir aśvinā́ gatam
01.112.21	a	yā́bhiḥ kr̥śā́num ásane duvasyátho javé yā́bhir yū́no árvantam ā́vatam
01.112.21	c	mádhu priyám bharatho yát saráḍbhyas tā́bhir ū ṣú ūtíbhir aśvinā́ gatam
01.112.22	a	yā́bhir náraṁ goṣuyúdhaṁ nr̥ṣā́hye kṣétrasya sātā́ tánayasya jínvathaḥ
01.112.22	c	yā́bhī ráthām̐ ávatho yā́bhir árvatas tā́bhir ū ṣú ūtíbhir aśvinā́ gatam
01.112.23	a	yā́bhiḥ kútsam ārjuneyáṁ śatakratū prá turvī́tim prá ca dabhī́tim ā́vatam
01.112.23	c	yā́bhir dhvasántim puruṣántim ā́vataṁ tā́bhir ū ṣú ūtíbhir aśvinā́ gatam
01.112.24	a	ápnasvatīm aśvinā vā́cam asmé kr̥táṁ no dasrā vŕ̥ṣaṇā manīṣā́m
01.112.24	c	adyūtyé 'vase ní hvaye vāṁ vr̥dhé ca no bhavataṁ vā́jasātau
01.112.25	a	dyúbhir aktúbhiḥ pári pātam asmā́n áriṣṭebhir aśvinā saúbhagebhiḥ
01.112.25	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.113.01	a	idáṁ śréṣṭhaṁ jyótiṣāṁ jyótir ā́gāc citráḥ praketó ajaniṣṭa víbhvā
01.113.01	c	yáthā prásūtā savitúḥ savā́yam̐ evā́ rā́try uṣáse yónim āraik
01.113.02	a	rúśadvatsā rúśatī śvetyā́gād ā́raig u kr̥ṣṇā́ sádanāny asyāḥ
01.113.02	c	samānábandhū amŕ̥te anūcī́ dyā́vā várṇaṁ carata āmināné
01.113.03	a	samānó ádhvā svásror anantás tám anyā́nyā carato deváśiṣṭe
01.113.03	c	ná methete ná tasthatuḥ suméke náktoṣā́sā sámanasā vírūpe
01.113.04	a	bhā́svatī netrī́ sūnŕ̥tānām áceti citrā́ ví dúro na āvaḥ
01.113.04	c	prā́rpyā jágad vy ù no rāyó akhyad uṣā́ ajīgar bhúvanāni víśvā
01.113.05	a	jihmaśyè cáritave maghóny ābhogáya iṣṭáye rāyá u tvam
01.113.05	c	dabhrám páśyadbhya urviyā́ vicákṣa uṣā́ ajīgar bhúvanāni víśvā
01.113.06	a	kṣatrā́ya tvaṁ śrávase tvam mahīyā́ iṣṭáye tvam ártham iva tvam ityaí
01.113.06	c	vísadr̥śā jīvitā́bhipracákṣa uṣā́ ajīgar bhúvanāni víśvā
01.113.07	a	eṣā́ divó duhitā́ práty adarśi vyuchántī yuvatíḥ śukrávāsāḥ
01.113.07	c	víśvasyéśānā pā́rthivasya vásva úṣo adyéhá subhage vy ùcha
01.113.08	a	parāyatīnā́m ánv eti pā́tha āyatīnā́m prathamā́ śáśvatīnām
01.113.08	c	vyuchántī jīvám udīráyanty uṣā́ mr̥táṁ káṁ caná bodháyantī
01.113.09	a	úṣo yád agníṁ samídhe cakártha ví yád ā́vaś cákṣasā sū́ryasya
01.113.09	c	yán mā́nuṣān yakṣyámāṇām̐ ájīgas tád devéṣu cakr̥ṣe bhadrám ápnaḥ
01.113.10	a	kíyāty ā́ yát samáyā bhávāti yā́ vyūṣúr yā́ś ca nūnáṁ vyuchā́n
01.113.10	c	ánu pū́rvāḥ kr̥pate vāvaśānā́ pradī́dhyānā jóṣam anyā́bhir eti
01.113.11	a	īyúṣ ṭé yé pū́rvatarām ápaśyan vyuchántīm uṣásam mártyāsaḥ
01.113.11	c	asmā́bhir ū nú praticákṣyābhūd ó té yanti yé aparī́ṣu páśyān
01.113.12	a	yāvayáddveṣā r̥tapā́ r̥tejā́ḥ sumnāvárī sūnŕ̥tā īráyantī
01.113.12	c	sumaṅgalī́r bíbhratī devávītim ihā́dyóṣaḥ śréṣṭhatamā vy ùcha
01.113.13	a	śáśvat puróṣā́ vy ùvāsa devy átho adyédáṁ vy āā̀vo maghónī
01.113.13	c	átho vy ùchād úttarām̐ ánu dyū́n ajárāmŕ̥tā carati svadhā́bhiḥ
01.113.14	a	vy àñjíbhir divá ā́tāsv adyaud ápa kr̥ṣṇā́ṁ nirṇíjaṁ devy āā̀vaḥ
01.113.14	c	prabodháyanty aruṇébhir áśvair óṣā́ yāti suyújā ráthena
01.113.15	a	āváhantī póṣyā vā́ryāṇi citráṁ ketúṁ kr̥ṇute cékitānā
01.113.15	c	īyúṣīṇām upamā́ śáśvatīnāṁ vibhātīnā́m prathamóṣā́ vy àśvait
01.113.16	a	úd īrdhvaṁ jīvó ásur na ā́gād ápa prā́gāt táma ā́ jyótir eti
01.113.16	c	ā́raik pánthāṁ yā́tave sū́ryāyā́ganma yátra pratiránta ā́yuḥ
01.113.17	a	syū́manā vācá úd iyarti váhni stávāno rebhá uṣáso vibhātī́ḥ
01.113.17	c	adyā́ tád ucha gr̥ṇaté maghony asmé ā́yur ní didīhi prajā́vat
01.113.18	a	yā́ gómatīr uṣásaḥ sárvavīrā vyuchánti dāśúṣe mártyāya
01.113.18	c	vāyór iva sūnŕ̥tānām udarké tā́ aśvadā́ aśnavat somasútvā
01.113.19	a	mātā́ devā́nām áditer ánīkaṁ yajñásya ketúr br̥hatī́ ví bhāhi
01.113.19	c	praśastikŕ̥d bráhmaṇe no vy ùchā́ no jáne janaya viśvavāre
01.113.20	a	yác citrám ápna uṣáso váhantījānā́ya śaśamānā́ya bhadrám
01.113.20	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.114.01	a	imā́ rudrā́ya taváse kapardíne kṣayádvīrāya prá bharāmahe matī́ḥ
01.114.01	c	yáthā śám ásad dvipáde cátuṣpade víśvam puṣṭáṁ grā́me asmínn anāturám
01.114.02	a	mr̥ḷā́ no rudrotá no máyas kr̥dhi kṣayádvīrāya námasā vidhema te
01.114.02	c	yác cháṁ ca yóś ca mánur āyejé pitā́ tád aśyāma táva rudra práṇītiṣu
01.114.03	a	aśyā́ma te sumatíṁ devayajyáyā kṣayádvīrasya táva rudra mīḍhvaḥ
01.114.03	c	sumnāyánn íd víśo asmā́kam ā́ carā́riṣṭavīrā juhavāma te havíḥ
01.114.04	a	tveṣáṁ vayáṁ rudráṁ yajñasā́dhaṁ vaṅkúṁ kavím ávase ní hvayāmahe
01.114.04	c	āré asmád daívyaṁ héḷo asyatu sumatím íd vayám asyā́ vr̥ṇīmahe
01.114.05	a	divó varāhám aruṣáṁ kapardínaṁ tveṣáṁ rūpáṁ námasā ní hvayāmahe
01.114.05	c	háste bíbhrad bheṣajā́ vā́ryāṇi śárma várma chardír asmábhyaṁ yaṁsat
01.114.06	a	idám pitré marútām ucyate vácaḥ svādóḥ svā́dīyo rudrā́ya várdhanam
01.114.06	c	rā́svā ca no amr̥ta martabhójanaṁ tmáne tokā́ya tánayāya mr̥ḷa
01.114.07	a	mā́ no mahā́ntam utá mā́ no arbhakám mā́ na úkṣantam utá mā́ na ukṣitám
01.114.07	c	mā́ no vadhīḥ pitáram mótá mātáram mā́ naḥ priyā́s tanvò rudra rīriṣaḥ
01.114.08	a	mā́ nas toké tánaye mā́ na āyaú mā́ no góṣu mā́ no áśveṣu rīriṣaḥ
01.114.08	c	vīrā́n mā́ no rudra bhāmitó vadhīr havíṣmantaḥ sádam ít tvā havāmahe
01.114.09	a	úpa te stómān paśupā́ ivā́karaṁ rā́svā pitar marutāṁ sumnám asmé
01.114.09	c	bhadrā́ hí te sumatír mr̥ḷayáttamā́thā vayám áva ít te vr̥ṇīmahe
01.114.10	a	āré te goghnám utá pūruṣaghnáṁ kṣáyadvīra sumnám asmé te astu
01.114.10	c	mr̥ḷā́ ca no ádhi ca brūhi devā́dhā ca naḥ śárma yacha dvibárhāḥ
01.114.11	a	ávocāma námo asmā avasyávaḥ śr̥ṇótu no hávaṁ rudró marútvān
01.114.11	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.115.01	a	citráṁ devā́nām úd agād ánīkaṁ cákṣur mitrásya váruṇasyāgnéḥ
01.115.01	c	ā́prā dyā́vāpr̥thivī́ antárikṣaṁ sū́rya ātmā́ jágatas tasthúṣaś ca
01.115.02	a	sū́ryo devī́m uṣásaṁ rócamānām máryo ná yóṣām abhy èti paścā́t
01.115.02	c	yátrā náro devayánto yugā́ni vitanvaté práti bhadrā́ya bhadrám
01.115.03	a	bhadrā́ áśvā harítaḥ sū́ryasya citrā́ étagvā anumā́dyāsaḥ
01.115.03	c	namasyánto divá ā́ pr̥ṣṭhám asthuḥ pári dyā́vāpr̥thivī́ yanti sadyáḥ
01.115.04	a	tát sū́ryasya devatváṁ tán mahitvám madhyā́ kártor vítataṁ sáṁ jabhāra
01.115.04	c	yadéd áyukta harítaḥ sadhásthād ā́d rā́trī vā́sas tanute simásmai
01.115.05	a	tán mitrásya váruṇasyābhicákṣe sū́ryo rūpáṁ kr̥ṇute dyór upásthe
01.115.05	c	anantám anyád rúśad asya pā́jaḥ kr̥ṣṇám anyád dharítaḥ sám bharanti
01.115.06	a	adyā́ devā úditā sū́ryasya nír áṁhasaḥ pipr̥tā́ nír avadyā́t
01.115.06	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
01.116.01	a	nā́satyābhyām barhír iva prá vr̥ñje stómām̐ iyarmy abhríyeva vā́taḥ
01.116.01	c	yā́v árbhagāya vimadā́ya jāyā́ṁ senājúvā nyūhátū ráthena
01.116.02	a	vīḷupátmabhir āśuhémabhir vā devā́nāṁ vā jūtíbhiḥ śā́śadānā
01.116.02	c	tád rā́sabho nāsatyā sahásram ājā́ yamásya pradháne jigāya
01.116.03	a	túgro ha bhujyúm aśvinodameghé rayíṁ ná káś cin mamr̥vā́m̐ ávāhāḥ
01.116.03	c	tám ūhathur naubhír ātmanvátībhir antarikṣaprúdbhir ápodakābhiḥ
01.116.04	a	tisráḥ kṣápas trír áhātivrájadbhir nā́satyā bhujyúm ūhathuḥ pataṁgaíḥ
01.116.04	c	samudrásya dhánvann ārdrásya pāré tribhī́ ráthaiḥ śatápadbhiḥ ṣáḷaśvaiḥ
01.116.05	a	anārambhaṇé tád avīrayethām anāsthāné agrabhaṇé samudré
01.116.05	c	yád aśvinā ūháthur bhujyúm ástaṁ śatā́ritrāṁ nā́vam ātasthivā́ṁsam
01.116.06	a	yám aśvinā dadáthuḥ śvetám áśvam aghā́śvāya śáśvad ít svastí
01.116.06	c	tád vāṁ dātrám máhi kīrtényam bhūt paidvó vājī́ sádam íd dhávyo aryáḥ
01.116.07	a	yuváṁ narā stuvaté pajriyā́ya kakṣī́vate aradatam púraṁdhim
01.116.07	c	kārotarā́c chaphā́d áśvasya vŕ̥ṣṇaḥ śatáṁ kumbhā́m̐ asiñcataṁ súrāyāḥ
01.116.08	a	himénāgníṁ ghraṁsám avārayethām pitumátīm ū́rjam asmā adhattam
01.116.08	c	r̥bī́se átrim aśvinā́vanītam ún ninyathuḥ sárvagaṇaṁ svastí
01.116.09	a	párāvatáṁ nāsatyānudethām uccā́budhnaṁ cakrathur jihmábāram
01.116.09	c	kṣárann ā́po ná pāyánāya rāyé sahásrāya tŕ̥ṣyate gótamasya
01.116.10	a	jujurúṣo nāsatyotá vavrím prā́muñcataṁ drāpím iva cyávānāt
01.116.10	c	prā́tirataṁ jahitásyā́yur dasrā́d ít pátim akr̥ṇutaṁ kanī́nām
01.116.11	a	tád vāṁ narā śáṁsyaṁ rā́dhyaṁ cābhiṣṭimán nāsatyā várūtham
01.116.11	c	yád vidvā́ṁsā nidhím ivā́pagūḷham úd darśatā́d ūpáthur vándanāya
01.116.12	a	tád vāṁ narā sanáye dáṁsa ugrám āvíṣ kr̥ṇomi tanyatúr ná vr̥ṣṭím
01.116.12	c	dadhyáṅ ha yán mádhv ātharvaṇó vām áśvasya śīrṣṇā́ prá yád īm uvā́ca
01.116.13	a	ájohavīn nāsatyā karā́ vām mahé yā́man purubhujā púraṁdhiḥ
01.116.13	c	śrutáṁ tác chā́sur iva vadhrimatyā́ híraṇyahastam aśvināv adattam
01.116.14	a	āsnó vŕ̥kasya vártikām abhī́ke yuváṁ narā nāsatyāmumuktam
01.116.14	c	utó kavím purubhujā yuváṁ ha kŕ̥pamāṇam akr̥ṇutaṁ vicákṣe
01.116.15	a	carítraṁ hí vér ivā́chedi parṇám ājā́ khelásya páritakmyāyām
01.116.15	c	sadyó jáṅghām ā́yasīṁ viśpálāyai dháne hité sártave práty adhattam
01.116.16	a	śatám meṣā́n vr̥kyè cakṣadānám r̥jrā́śvaṁ tám pitā́ndháṁ cakāra
01.116.16	c	tásmā akṣī́ nāsatyā vicákṣa ā́dhattaṁ dasrā bhiṣajāv anarván
01.116.17	a	ā́ vāṁ ráthaṁ duhitā́ sū́ryasya kā́rṣmevātiṣṭhad árvatā jáyantī
01.116.17	c	víśve devā́ ánv amanyanta hr̥dbhíḥ sám u śriyā́ nāsatyā sacethe
01.116.18	a	yád áyātaṁ dívodāsāya vartír bharádvājāyāśvinā háyantā
01.116.18	c	revád uvāha sacanó rátho vāṁ vr̥ṣabháś ca śiṁśumā́raś ca yuktā́
01.116.19	a	rayíṁ sukṣatráṁ svapatyám ā́yuḥ suvī́ryaṁ nāsatyā váhantā
01.116.19	c	ā́ jahnā́vīṁ sámanasópa vā́jais trír áhno bhāgáṁ dádhatīm ayātam
01.116.20	a	páriviṣṭaṁ jāhuṣáṁ viśvátaḥ sīṁ sugébhir náktam ūhathū rájobhiḥ
01.116.20	c	vibhindúnā nāsatyā ráthena ví párvatām̐ ajarayū́ ayātam
01.116.21	a	ékasyā vástor āvataṁ ráṇāya váśam aśvinā sanáye sahásrā
01.116.21	c	nír ahataṁ duchúnā índravantā pr̥thuśrávaso vr̥ṣaṇāv árātīḥ
01.116.22	a	śarásya cid ārcatkásyāvatā́d ā́ nīcā́d uccā́ cakrathuḥ pā́tave vā́ḥ
01.116.22	c	śayáve cin nāsatyā śácībhir jásuraye staryàm pipyathur gā́m
01.116.23	a	avasyaté stuvaté kr̥ṣṇiyā́ya r̥jūyaté nāsatyā śácībhiḥ
01.116.23	c	paśúṁ ná naṣṭám iva dárśanāya viṣṇāpvàṁ dadathur víśvakāya
01.116.24	a	dáśa rā́trīr áśivenā náva dyū́n ávanaddhaṁ śnathitám apsv àntáḥ
01.116.24	c	víprutaṁ rebhám udáni právr̥ktam ún ninyathuḥ sómam iva sruvéṇa
01.116.25	a	prá vāṁ dáṁsāṁsy aśvināv avocam asyá pátiḥ syāṁ sugávaḥ suvī́raḥ
01.116.25	c	utá páśyann aśnuván dīrghám ā́yur ástam ivéj jarimā́ṇaṁ jagamyām
01.117.01	a	mádhvaḥ sómasyāśvinā mádāya pratnó hótā́ vivāsate vām
01.117.01	c	barhíṣmatī rātír víśritā gī́r iṣā́ yātaṁ nāsatyópa vā́jaiḥ
01.117.02	a	yó vām aśvinā mánaso jávīyān ráthaḥ sváśvo víśa ājígāti
01.117.02	c	yéna gáchathaḥ sukŕ̥to duroṇáṁ téna narā vartír asmábhyaṁ yātam
01.117.03	a	ŕ̥ṣiṁ narāv áṁhasaḥ pā́ñcajanyam r̥bī́sād átrim muñcatho gaṇéna
01.117.03	c	minántā dásyor áśivasya māyā́ anupūrváṁ vr̥ṣaṇā codáyantā
01.117.04	a	áśvaṁ ná gūḷhám aśvinā durévair ŕ̥ṣiṁ narā vr̥ṣaṇā rebhám apsú
01.117.04	c	sáṁ táṁ riṇītho víprutaṁ dáṁsobhir ná vāṁ jūryanti pūrvyā́ kr̥tā́ni
01.117.05	a	suṣupvā́ṁsaṁ ná nírr̥ter upásthe sū́ryaṁ ná dasrā támasi kṣiyántam
01.117.05	c	śubhé rukmáṁ ná darśatáṁ níkhātam úd ūpathur aśvinā vándanāya
01.117.06	a	tád vāṁ narā śáṁsyam pajriyéṇa kakṣī́vatā nāsatyā párijman
01.117.06	c	śaphā́d áśvasya vājíno jánāya śatáṁ kumbhā́m̐ asiñcatam mádhūnām
01.117.07	a	yuváṁ narā stuvaté kr̥ṣṇiyā́ya viṣṇāpvàṁ dadathur víśvakāya
01.117.07	c	ghóṣāyai cit pitr̥ṣáde duroṇé pátiṁ jū́ryantyā aśvināv adattam
01.117.08	a	yuváṁ śyā́vāya rúśatīm adattam maháḥ kṣoṇásyāśvinā káṇvāya
01.117.08	c	pravā́cyaṁ tád vr̥ṣaṇā kr̥táṁ vāṁ yán nārṣadā́ya śrávo adhyádhattam
01.117.09	a	purū́ várpāṁsy aśvinā dádhānā ní pedáva ūhathur āśúm áśvam
01.117.09	c	sahasrasā́ṁ vājínam ápratītam ahihánaṁ śravasyàṁ tárutram
01.117.10	a	etā́ni vāṁ śravasyāā̀ sudānū bráhmāṅgūṣáṁ sádanaṁ ródasyoḥ
01.117.10	c	yád vām pajrā́so aśvinā hávante yātám iṣā́ ca vidúṣe ca vā́jam
01.117.11	a	sūnór mā́nenāśvinā gr̥ṇānā́ vā́jaṁ víprāya bhuraṇā rádantā
01.117.11	c	agástye bráhmaṇā vāvr̥dhānā́ sáṁ viśpálāṁ nāsatyāriṇītam
01.117.12	a	kúha yā́ntā suṣṭutíṁ kāvyásya dívo napātā vr̥ṣaṇā śayutrā́
01.117.12	c	híraṇyasyeva kaláśaṁ níkhātam úd ūpathur daśamé aśvinā́han
01.117.13	a	yuváṁ cyávānam aśvinā járantam púnar yúvānaṁ cakrathuḥ śácībhiḥ
01.117.13	c	yuvó ráthaṁ duhitā́ sū́ryasya sahá śriyā́ nāsatyāvr̥ṇīta
01.117.14	a	yuváṁ túgrāya pūrvyébhir évaiḥ punarmanyā́v abhavataṁ yuvānā
01.117.14	c	yuvám bhujyúm árṇaso níḥ samudrā́d víbhir ūhathur r̥jrébhir áśvaiḥ
01.117.15	a	ájohavīd aśvinā taugryó vām próḷhaḥ samudrám avyathír jaganvā́n
01.117.15	c	níṣ ṭám ūhathuḥ suyújā ráthena mánojavasā vr̥ṣaṇā svastí
01.117.16	a	ájohavīd aśvinā vártikā vām āsnó yát sīm ámuñcataṁ vŕ̥kasya
01.117.16	c	ví jayúṣā yayathuḥ sā́nv ádrer jātáṁ viṣvā́co ahataṁ viṣéṇa
01.117.17	a	śatám meṣā́n vr̥kyè māmahānáṁ támaḥ práṇītam áśivena pitrā́
01.117.17	c	ā́kṣī́ r̥jrā́śve aśvināv adhattaṁ jyótir andhā́ya cakrathur vicákṣe
01.117.18	a	śunám andhā́ya bháram ahvayat sā́ vr̥kī́r aśvinā vr̥ṣaṇā náréti
01.117.18	c	jāráḥ kanī́na iva cakṣadāná r̥jrā́śvaḥ śatám ékaṁ ca meṣā́n
01.117.19	a	mahī́ vām ūtír aśvinā mayobhū́r utá srāmáṁ dhiṣṇyā sáṁ riṇīthaḥ
01.117.19	c	áthā yuvā́m íd ahvayat púraṁdhir ā́gachataṁ sīṁ vr̥ṣaṇāv ávobhiḥ
01.117.20	a	ádhenuṁ dasrā staryàṁ víṣaktām ápinvataṁ śayáve aśvinā gā́m
01.117.20	c	yuváṁ śácībhir vimadā́ya jāyā́ṁ ny ūā̀hathuḥ purumitrásya yóṣām
01.117.21	a	yávaṁ vŕ̥keṇāśvinā vápantéṣaṁ duhántā mánuṣāya dasrā
01.117.21	c	abhí dásyum bákureṇā dhámantorú jyótiś cakrathur ā́ryāya
01.117.22	a	ātharvaṇā́yāśvinā dadhīcé 'śvyaṁ śíraḥ práty airayatam
01.117.22	c	sá vām mádhu prá vocad r̥tāyán tvāṣṭráṁ yád dasrāv apikakṣyàṁ vām
01.117.23	a	sádā kavī sumatím ā́ cake vāṁ víśvā dhíyo aśvinā prā́vatam me
01.117.23	c	asmé rayíṁ nāsatyā br̥hántam apatyasā́caṁ śrútyaṁ rarāthām
01.117.24	a	híraṇyahastam aśvinā rárāṇā putráṁ narā vadhrimatyā́ adattam
01.117.24	c	trídhā ha śyā́vam aśvinā víkastam új jīvása airayataṁ sudānū
01.117.25	a	etā́ni vām aśvinā vīryāā̀ṇi prá pūrvyā́ṇy āyávo 'vocan
01.117.25	c	bráhma kr̥ṇvánto vr̥ṣaṇā yuvábhyāṁ suvī́rāso vidátham ā́ vadema
01.118.01	a	ā́ vāṁ rátho aśvinā śyenápatvā sumr̥ḷīkáḥ svávām̐ yātv arvā́ṅ
01.118.01	c	yó mártyasya mánaso jávīyān trivandhuró vr̥ṣaṇā vā́taraṁhāḥ
01.118.02	a	trivandhuréṇa trivŕ̥tā ráthena tricakréṇa suvŕ̥tā́ yātam arvā́k
01.118.02	c	pínvataṁ gā́ jínvatam árvato no vardháyatam aśvinā vīrám asmé
01.118.03	a	pravádyāmanā suvŕ̥tā ráthena dásrāv imáṁ śr̥ṇutaṁ ślókam ádreḥ
01.118.03	c	kím aṅgá vām práty ávartiṁ gámiṣṭhāhúr víprāso aśvinā purājā́ḥ
01.118.04	a	ā́ vāṁ śyenā́so aśvinā vahantu ráthe yuktā́sa āśávaḥ pataṁgā́ḥ
01.118.04	c	yé aptúro divyā́so ná gŕ̥dhrā abhí práyo nāsatyā váhanti
01.118.05	a	ā́ vāṁ ráthaṁ yuvatís tiṣṭhad átra juṣṭvī́ narā duhitā́ sū́ryasya
01.118.05	c	pári vām áśvā vápuṣaḥ pataṁgā́ váyo vahantv aruṣā́ abhī́ke
01.118.06	a	úd vándanam airataṁ daṁsánābhir úd rebháṁ dasrā vr̥ṣaṇā śácībhiḥ
01.118.06	c	níṣ ṭaugryám pārayathaḥ samudrā́t púnaś cyávānaṁ cakrathur yúvānam
01.118.07	a	yuvám átrayé 'vanītāya taptám ū́rjam omā́nam aśvināv adhattam
01.118.07	c	yuváṁ káṇvāyā́piriptāya cákṣuḥ práty adhattaṁ suṣṭutíṁ jujuṣāṇā́
01.118.08	a	yuváṁ dhenúṁ śayáve nādhitā́yā́pinvatam aśvinā pūrvyā́ya
01.118.08	c	ámuñcataṁ vártikām áṁhaso níḥ práti jáṅghāṁ viśpálāyā adhattam
01.118.09	a	yuváṁ śvetám pedáva índrajūtam ahihánam aśvinādattam áśvam
01.118.09	c	johū́tram aryó abhíbhūtim ugráṁ sahasrasā́ṁ vŕ̥ṣaṇaṁ vīḍvàṅgam
01.118.10	a	tā́ vāṁ narā sv ávase sujātā́ hávāmahe aśvinā nā́dhamānāḥ
01.118.10	c	ā́ na úpa vásumatā ráthena gíro juṣāṇā́ suvitā́ya yātam
01.118.11	a	ā́ śyenásya jávasā nū́tanenāsmé yātaṁ nāsatyā sajóṣāḥ
01.118.11	c	háve hí vām aśvinā rātáhavyaḥ śaśvattamā́yā uṣáso vyùṣṭau
01.119.01	a	ā́ vāṁ rátham purumāyám manojúvaṁ jīrā́śvaṁ yajñíyaṁ jīváse huve
01.119.01	c	sahásraketuṁ vanínaṁ śatádvasuṁ śruṣṭīvā́naṁ varivodhā́m abhí práyaḥ
01.119.02	a	ūrdhvā́ dhītíḥ práty asya práyāmany ádhāyi śásman sám ayanta ā́ díśaḥ
01.119.02	c	svádāmi gharmám práti yanty ūtáya ā́ vām ūrjā́nī rátham aśvināruhat
01.119.03	a	sáṁ yán mitháḥ paspr̥dhānā́so ágmata śubhé makhā́ ámitā jāyávo ráṇe
01.119.03	c	yuvór áha pravaṇé cekite rátho yád aśvinā váhathaḥ sūrím ā́ váram
01.119.04	a	yuvám bhujyúm bhurámāṇaṁ víbhir gatáṁ sváyuktibhir niváhantā pitŕ̥bhya ā́
01.119.04	c	yāsiṣṭáṁ vartír vr̥ṣaṇā vijenyàṁ dívodāsāya máhi ceti vām ávaḥ
01.119.05	a	yuvór aśvinā vápuṣe yuvāyújaṁ ráthaṁ vā́ṇī yematur asya śárdhyam
01.119.05	c	ā́ vām patitváṁ sakhyā́ya jagmúṣī yóṣāvr̥ṇīta jényā yuvā́m pátī
01.119.06	a	yuváṁ rebhám páriṣūter uruṣyatho hiména gharmám páritaptam átraye
01.119.06	c	yuváṁ śayór avasám pipyathur gávi prá dīrghéṇa vándanas tāry ā́yuṣā
01.119.07	a	yuváṁ vándanaṁ nírr̥taṁ jaraṇyáyā ráthaṁ ná dasrā karaṇā́ sám invathaḥ
01.119.07	c	kṣétrād ā́ vípraṁ janatho vipanyáyā prá vām átra vidhaté daṁsánā bhuvat
01.119.08	a	ágachataṁ kŕ̥pamāṇam parāváti pitúḥ svásya tyájasā níbādhitam
01.119.08	c	svàrvatīr itá ūtī́r yuvór áha citrā́ abhī́ke abhavann abhíṣṭayaḥ
01.119.09	a	utá syā́ vām mádhuman mákṣikārapan máde sómasyauśijó huvanyati
01.119.09	c	yuváṁ dadhīcó mána ā́ vivāsathó 'thā śíraḥ práti vām áśvyaṁ vadat
01.119.10	a	yuvám pedáve puruvā́ram aśvinā spr̥dhā́ṁ śvetáṁ tarutā́raṁ duvasyathaḥ
01.119.10	c	śáryair abhídyum pŕ̥tanāsu duṣṭáraṁ carkŕ̥tyam índram iva carṣaṇīsáham
01.120.01	a	kā́ rādhad dhótrāśvinā vāṁ kó vāṁ jóṣa ubháyoḥ
01.120.01	c	kathā́ vidhāty ápracetāḥ
01.120.02	a	vidvā́ṁsāv íd dúraḥ pr̥ched ávidvān itthā́paro acetā́ḥ
01.120.02	c	nū́ cin nú márte ákrau
01.120.03	a	tā́ vidvā́ṁsā havāmahe vāṁ tā́ no vidvā́ṁsā mánma vocetam adyá
01.120.03	c	prā́rcad dáyamāno yuvā́kuḥ
01.120.04	a	ví pr̥chāmi pākyāā̀ ná devā́n váṣaṭkr̥tasyādbhutásya dasrā
01.120.04	c	pātáṁ ca sáhyaso yuváṁ ca rábhyaso naḥ
01.120.05	a	prá yā́ ghóṣe bhŕ̥gavāṇe ná śóbhe yáyā vācā́ yájati pajriyó vām
01.120.05	c	praíṣayúr ná vidvā́n
01.120.06	a	śrutáṁ gāyatráṁ tákavānasyāháṁ cid dhí rirébhāśvinā vām
01.120.06	c	ā́kṣī́ śubhas patī dán
01.120.07	a	yuváṁ hy ā́stam mahó rán yuváṁ vā yán nirátataṁsatam
01.120.07	c	tā́ no vasū sugopā́ syātam pātáṁ no vŕ̥kād aghāyóḥ
01.120.08	a	mā́ kásmai dhātam abhy àmitríṇe no mā́kútrā no gr̥hébhyo dhenávo guḥ
01.120.08	c	stanābhújo áśiśvīḥ
01.120.09	a	duhīyán mitrádhitaye yuvā́ku rāyé ca no mimītáṁ vā́javatyai
01.120.09	c	iṣé ca no mimītaṁ dhenumátyai
01.120.10	a	aśvínor asanaṁ rátham anaśváṁ vājínīvatoḥ
01.120.10	c	ténāhám bhū́ri cākana
01.120.11	a	ayáṁ samaha mā tanūhyā́te jánām̐ ánu
01.120.11	c	somapéyaṁ sukhó ráthaḥ
01.120.12	a	ádha svápnasya nír vidé 'bhuñjataś ca revátaḥ
01.120.12	c	ubhā́ tā́ básri naśyataḥ
01.121.01	a	kád itthā́ nr̥ŕ̥m̐ḥ pā́traṁ devayatā́ṁ śrávad gíro áṅgirasāṁ turaṇyán
01.121.01	c	prá yád ā́naḍ víśa ā́ harmyásyorú kraṁsate adhvaré yájatraḥ
01.121.02	a	stámbhīd dha dyā́ṁ sá dharúṇam pruṣāyad r̥bhúr vā́jāya dráviṇaṁ náro góḥ
01.121.02	c	ánu svajā́m mahiṣáś cakṣata vrā́m ménām áśvasya pári mātáraṁ góḥ
01.121.03	a	nákṣad dhávam aruṇī́ḥ pūrvyáṁ rā́ṭ turó viśā́m áṅgirasām ánu dyū́n
01.121.03	c	tákṣad vájraṁ níyutaṁ tastámbhad dyā́ṁ cátuṣpade náryāya dvipā́de
01.121.04	a	asyá máde svaryàṁ dā r̥tā́yā́pīvr̥tam usríyāṇām ánīkam
01.121.04	c	yád dha prasárge trikakúṁ nivártad ápa drúho mā́nuṣasya dúro vaḥ
01.121.05	a	túbhyam páyo yát pitárāv ánītāṁ rā́dhaḥ surétas turáṇe bhuraṇyū́
01.121.05	c	śúci yát te rékṇa ā́yajanta sabardúghāyāḥ páya usríyāyāḥ
01.121.06	a	ádha prá jajñe taráṇir mamattu prá rocy asyā́ uṣáso ná sū́raḥ
01.121.06	c	índur yébhir ā́ṣṭa svéduhavyaiḥ sruvéṇa siñcáñ jaráṇābhí dhā́ma
01.121.07	a	svidhmā́ yád vanádhitir apasyā́t sū́ro adhvaré pári ródhanā góḥ
01.121.07	c	yád dha prabhā́si kŕ̥tvyām̐ ánu dyū́n ánarviśe paśvíṣe turā́ya
01.121.08	a	aṣṭā́ mahó divá ā́do hárī ihá dyumnāsā́ham abhí yodhāná útsam
01.121.08	c	háriṁ yát te mandínaṁ dukṣán vr̥dhé górabhasam ádribhir vātā́pyam
01.121.09	a	tvám āyasám práti vartayo gór divó áśmānam úpanītam ŕ̥bhvā
01.121.09	c	kútsāya yátra puruhūta vanváñ chúṣṇam anantaíḥ pariyā́si vadhaíḥ
01.121.10	a	purā́ yát sū́ras támaso ápītes tám adrivaḥ phaligáṁ hetím asya
01.121.10	c	śúṣṇasya cit párihitaṁ yád ójo divás pári súgrathitaṁ tád ā́daḥ
01.121.11	a	ánu tvā mahī́ pā́jasī acakré dyā́vākṣā́mā madatām indra kárman
01.121.11	c	tváṁ vr̥trám āśáyānaṁ sirā́su mahó vájreṇa siṣvapo varā́hum
01.121.12	a	tvám indra náryo yā́m̐ ávo nr̥ŕ̥n tíṣṭhā vā́tasya suyújo váhiṣṭhān
01.121.12	c	yáṁ te kāvyá uśánā mandínaṁ dā́d vr̥traháṇam pā́ryaṁ tatakṣa vájram
01.121.13	a	tváṁ sū́ro haríto rāmayo nr̥ŕ̥n bhárac cakrám étaśo nā́yám indra
01.121.13	c	prā́sya pāráṁ navatíṁ nāvyāā̀nām ápi kartám avartayó 'yajyūn
01.121.14	a	tváṁ no asyā́ indra durháṇāyāḥ pāhí vajrivo duritā́d abhī́ke
01.121.14	c	prá no vā́jān rathyò áśvabudhyān iṣé yandhi śrávase sūnŕ̥tāyai
01.121.15	a	mā́ sā́ te asmát sumatír ví dasad vā́japramahaḥ sám íṣo varanta
01.121.15	c	ā́ no bhaja maghavan góṣv aryó máṁhiṣṭhās te sadhamā́daḥ syāma
01.122.01	a	prá vaḥ pā́ntaṁ raghumanyavó 'ndho yajñáṁ rudrā́ya mīḷhúṣe bharadhvam
01.122.01	c	divó astoṣy ásurasya vīraír iṣudhyéva marúto ródasyoḥ
01.122.02	a	pátnīva pūrváhūtiṁ vāvr̥dhádhyā uṣā́sānáktā purudhā́ vídāne
01.122.02	c	starī́r nā́tkaṁ vyùtaṁ vásānā sū́ryasya śriyā́ sudŕ̥śī híraṇyaiḥ
01.122.03	a	mamáttu naḥ párijmā vasarhā́ mamáttu vā́to apā́ṁ vŕ̥ṣaṇvān
01.122.03	c	śiśītám indrāparvatā yuváṁ nas tán no víśve varivasyantu devā́ḥ
01.122.04	a	utá tyā́ me yaśásā śvetanā́yai vyántā pā́ntauśijó huvádhyai
01.122.04	c	prá vo nápātam apā́ṁ kr̥ṇudhvam prá mātárā rāspinásyāyóḥ
01.122.05	a	ā́ vo ruvaṇyúm auśijó huvádhyai ghóṣeva śáṁsam árjunasya náṁśe
01.122.05	c	prá vaḥ pūṣṇé dāvána ā́m̐ áchā voceya vasútātim agnéḥ
01.122.06	a	śrutám me mitrāvaruṇā hávemótá śrutaṁ sádane viśvátaḥ sīm
01.122.06	c	śrótu naḥ śróturātiḥ suśrótuḥ sukṣétrā síndhur adbhíḥ
01.122.07	a	stuṣé sā́ vāṁ varuṇa mitra rātír gávāṁ śatā́ pr̥kṣáyāmeṣu pajré
01.122.07	c	śrutárathe priyárathe dádhānāḥ sadyáḥ puṣṭíṁ nirundhānā́so agman
01.122.08	a	asyá stuṣe máhimaghasya rā́dhaḥ sácā sanema náhuṣaḥ suvī́rāḥ
01.122.08	c	jáno yáḥ pajrébhyo vājínīvān áśvāvato rathíno máhyaṁ sūríḥ
01.122.09	a	jáno yó mitrāvaruṇāv abhidhrúg apó ná vāṁ sunóty akṣṇayādhrúk
01.122.09	c	svayáṁ sá yákṣmaṁ hŕ̥daye ní dhatta ā́pa yád īṁ hótrābhir r̥tā́vā
01.122.10	a	sá vrā́dhato náhuṣo dáṁsujūtaḥ śárdhastaro narā́ṁ gūrtáśravāḥ
01.122.10	c	vísr̥ṣṭarātir yāti bāḷhasŕ̥tvā víśvāsu pr̥tsú sádam íc chū́raḥ
01.122.11	a	ádha gmántā náhuṣo hávaṁ sūréḥ śrótā rājāno amŕ̥tasya mandrāḥ
01.122.11	c	nabhojúvo yán niravásya rā́dhaḥ práśastaye mahinā́ ráthavate
01.122.12	a	etáṁ śárdhaṁ dhāma yásya sūrér íty avocan dáśatayasya náṁśe
01.122.12	c	dyumnā́ni yéṣu vasútātī rārán víśve sanvantu prabhr̥théṣu vā́jam
01.122.13	a	mándāmahe dáśatayasya dhāsér dvír yát páñca bíbhrato yánty ánnā
01.122.13	c	kím iṣṭā́śva iṣṭáraśmir etá īśānā́sas táruṣa r̥ñjate nr̥ŕ̥n
01.122.14	a	híraṇyakarṇam maṇigrīvam árṇas tán no víśve varivasyantu devā́ḥ
01.122.14	c	aryó gíraḥ sadyá ā́ jagmúṣīr ósrā́ś cākantūbháyeṣv asmé
01.122.15	a	catvā́ro mā maśarśā́rasya śíśvas tráyo rā́jña ā́yavasasya jiṣṇóḥ
01.122.15	c	rátho vām mitrāvaruṇā dīrghā́psāḥ syū́magabhastiḥ sū́ro nā́dyaut
01.123.01	a	pr̥thū́ rátho dákṣiṇāyā ayojy aínaṁ devā́so amŕ̥tāso asthuḥ
01.123.01	c	kr̥ṣṇā́d úd asthād aryāā̀ víhāyāś cíkitsantī mā́nuṣāya kṣáyāya
01.123.02	a	pū́rvā víśvasmād bhúvanād abodhi jáyantī vā́jam br̥hatī́ sánutrī
01.123.02	c	uccā́ vy àkhyad yuvatíḥ punarbhū́r óṣā́ agan prathamā́ pūrváhūtau
01.123.03	a	yád adyá bhāgáṁ vibhájāsi nŕ̥bhya úṣo devi martyatrā́ sujāte
01.123.03	c	devó no átra savitā́ dámūnā ánāgaso vocati sū́ryāya
01.123.04	a	gr̥háṁ gr̥ham ahanā́ yāty áchā divé dive ádhi nā́mā dádhānā
01.123.04	c	síṣāsantī dyotanā́ śáśvad ā́gād ágram agram íd bhajate vásūnām
01.123.05	a	bhágasya svásā váruṇasya jāmír úṣaḥ sūnr̥te prathamā́ jarasva
01.123.05	c	paścā́ sá daghyā yó aghásya dhātā́ jáyema táṁ dákṣiṇayā ráthena
01.123.06	a	úd īratāṁ sūnŕ̥tā út púraṁdhīr úd agnáyaḥ śuśucānā́so asthuḥ
01.123.06	c	spārhā́ vásūni támasā́pagūḷhāvíṣ kr̥ṇvanty uṣáso vibhātī́ḥ
01.123.07	a	ápānyád éty abhy ànyád eti víṣurūpe áhanī sáṁ carete
01.123.07	c	parikṣítos támo anyā́ gúhākar ádyaud uṣā́ḥ śóśucatā ráthena
01.123.08	a	sadŕ̥śīr adyá sadŕ̥śīr íd u śvó dīrgháṁ sacante váruṇasya dhā́ma
01.123.08	c	anavadyā́s triṁśátaṁ yójanāny ékaikā krátum pári yanti sadyáḥ
01.123.09	a	jānaty áhnaḥ prathamásya nā́ma śukrā́ kr̥ṣṇā́d ajaniṣṭa śvitīcī́
01.123.09	c	r̥tásya yóṣā ná mināti dhā́mā́har ahar niṣkr̥tám ācárantī
01.123.10	a	kanyèva tanvāā̀ śā́śadānām̐ éṣi devi devám íyakṣamāṇam
01.123.10	c	saṁsmáyamānā yuvatíḥ purástād āvír vákṣāṁsi kr̥ṇuṣe vibhātī́
01.123.11	a	susaṁkāśā́ mātŕ̥mr̥ṣṭeva yóṣāvís tanvàṁ kr̥ṇuṣe dr̥śé kám
01.123.11	c	bhadrā́ tvám uṣo vitaráṁ vy ùcha ná tát te anyā́ uṣáso naśanta
01.123.12	a	áśvāvatīr gómatīr viśvávārā yátamānā raśmíbhiḥ sū́ryasya
01.123.12	c	párā ca yánti púnar ā́ ca yanti bhadrā́ nā́ma váhamānā uṣā́saḥ
01.123.13	a	r̥tásya raśmím anuyáchamānā bhadrám bhadraṁ krátum asmā́su dhehi
01.123.13	c	úṣo no adyá suhávā vy ùchāsmā́su rā́yo maghávatsu ca syuḥ
01.124.01	a	uṣā́ uchántī samidhāné agnā́ udyán sū́rya urviyā́ jyótir aśret
01.124.01	c	devó no átra savitā́ nv ártham prā́sāvīd dvipát prá cátuṣpad ityaí
01.124.02	a	áminatī daívyāni vratā́ni praminatī́ manuṣyā̀ yugā́ni
01.124.02	c	īyúṣīṇām upamā́ śáśvatīnām āyatīnā́m prathamóṣā́ vy àdyaut
01.124.03	a	eṣā́ divó duhitā́ práty adarśi jyótir vásānā samanā́ purástāt
01.124.03	c	r̥tásya pánthām ánv eti sādhú prajānatī́va ná díśo mināti
01.124.04	a	úpo adarśi śundhyúvo ná vákṣo nodhā́ ivāvír akr̥ta priyā́ṇi
01.124.04	c	admasán ná sasató bodháyantī śaśvattamā́gāt púnar eyúṣīṇām
01.124.05	a	pū́rve árdhe rájaso aptyásya gávāṁ jánitry akr̥ta prá ketúm
01.124.05	c	vy ù prathate vitaráṁ várīya óbhā́ pr̥ṇántī pitrór upásthā
01.124.06	a	evéd eṣā́ purutámā dr̥śé káṁ nā́jāmiṁ ná pári vr̥ṇakti jāmím
01.124.06	c	arepásā tanvāā̀ śā́śadānā nā́rbhād ī́ṣate ná mahó vibhātī́
01.124.07	a	abhrātéva puṁsá eti pratīcī́ gartārúg iva sanáye dhánānām
01.124.07	c	jāyéva pátya uśatī́ suvā́sā uṣā́ hasréva ní riṇīte ápsaḥ
01.124.08	a	svásā svásre jyā́yasyai yónim āraig ápaity asyāḥ praticákṣyeva
01.124.08	c	vyuchántī raśmíbhiḥ sū́ryasyāñjy àṅkte samanagā́ iva vrā́ḥ
01.124.09	a	āsā́m pū́rvāsām áhasu svásr̥r̥ṇām áparā pū́rvām abhy èti paścā́t
01.124.09	c	tā́ḥ pratnaván návyasīr nūnám asmé revád uchantu sudínā uṣā́saḥ
01.124.10	a	prá bodhayoṣaḥ pr̥ṇató maghony ábudhyamānāḥ paṇáyaḥ sasantu
01.124.10	c	revád ucha maghávadbhyo maghoni revát stotré sūnr̥te jāráyantī
01.124.11	a	áveyám aśvaid yuvatíḥ purástād yuṅkté gávām aruṇā́nām ánīkam
01.124.11	c	ví nūnám uchād ásati prá ketúr gr̥háṁ gr̥ham úpa tiṣṭhāte agníḥ
01.124.12	a	út te váyaś cid vasatér apaptan náraś ca yé pitubhā́jo vyùṣṭau
01.124.12	c	amā́ saté vahasi bhū́ri vāmám úṣo devi dāśúṣe mártyāya
01.124.13	a	ástoḍhvaṁ stomyā bráhmaṇā mé 'vīvr̥dhadhvam uśatī́r uṣāsaḥ
01.124.13	c	yuṣmā́kaṁ devīr ávasā sanema sahasríṇaṁ ca śatínaṁ ca vā́jam
01.125.01	a	prātā́ rátnam prātarítvā dadhāti táṁ cikitvā́n pratigŕ̥hyā ní dhatte
01.125.01	c	téna prajā́ṁ vardháyamāna ā́yū rāyás póṣeṇa sacate suvī́raḥ
01.125.02	a	sugúr asat suhiraṇyáḥ sváśvo br̥hád asmai váya índro dadhāti
01.125.02	c	yás tvāyántaṁ vásunā prātaritvo mukṣī́jayeva pádim utsinā́ti
01.125.03	a	ā́yam adyá sukŕ̥tam prātár ichánn iṣṭéḥ putráṁ vásumatā ráthena
01.125.03	c	aṁśóḥ sutám pāyaya matsarásya kṣayádvīraṁ vardhaya sūnŕ̥tābhiḥ
01.125.04	a	úpa kṣaranti síndhavo mayobhúva ījānáṁ ca yakṣyámāṇaṁ ca dhenávaḥ
01.125.04	c	pr̥ṇántaṁ ca pápuriṁ ca śravasyávo ghr̥tásya dhā́rā úpa yanti viśvátaḥ
01.125.05	a	nā́kasya pr̥ṣṭhé ádhi tiṣṭhati śritó yáḥ pr̥ṇā́ti sá ha devéṣu gachati
01.125.05	c	tásmā ā́po ghr̥tám arṣanti síndhavas tásmā iyáṁ dákṣiṇā pinvate sádā
01.125.06	a	dákṣiṇāvatām íd imā́ni citrā́ dákṣiṇāvatāṁ diví sū́ryāsaḥ
01.125.06	c	dákṣiṇāvanto amŕ̥tam bhajante dákṣiṇāvantaḥ prá tiranta ā́yuḥ
01.125.07	a	mā́ pr̥ṇánto dúritam éna ā́ran mā́ jāriṣuḥ sūráyaḥ suvratā́saḥ
01.125.07	c	anyás téṣām paridhír astu káś cid ápr̥ṇantam abhí sáṁ yantu śókāḥ
01.126.01	a	ámandān stómān prá bhare manīṣā́ síndhāv ádhi kṣiyató bhāvyásya
01.126.01	c	yó me sahásram ámimīta savā́n atū́rto rā́jā śráva ichámānaḥ
01.126.02	a	śatáṁ rā́jño nā́dhamānasya niṣkā́ñ chatám áśvān práyatān sadyá ā́dam
01.126.02	c	śatáṁ kakṣī́vām̐ ásurasya gónāṁ diví śrávo 'járam ā́ tatāna
01.126.03	a	úpa mā śyāvā́ḥ svanáyena dattā́ vadhū́manto dáśa ráthāso asthuḥ
01.126.03	c	ṣaṣṭíḥ sahásram ánu gávyam ā́gāt sánat kakṣī́vām̐ abhipitvé áhnām
01.126.04	a	catvāriṁśád dáśarathasya śóṇāḥ sahásrasyā́gre śréṇiṁ nayanti
01.126.04	c	madacyútaḥ kr̥śanā́vato átyān kakṣī́vanta úd amr̥kṣanta pajrā́ḥ
01.126.05	a	pū́rvām ánu práyatim ā́ dade vas trī́n yuktā́m̐ aṣṭā́v arídhāyaso gā́ḥ
01.126.05	c	subándhavo yé viśyāā̀ iva vrā́ ánasvantaḥ śráva aíṣanta pajrā́ḥ
01.126.06	a	ā́gadhitā párigadhitā yā́ kaśīkéva jáṅgahe
01.126.06	c	dádāti máhyaṁ yā́durī yā́śūnām bhojyāā̀ śatā́
01.126.07	a	úpopa me párā mr̥śa mā́ me dabhrā́ṇi manyathāḥ
01.126.07	c	sárvāhám asmi romaśā́ gandhā́rīṇām ivāvikā́
01.127.01	a	agníṁ hótāram manye dā́svantaṁ vásuṁ sūnúṁ sáhaso jātávedasaṁ vípraṁ ná jātávedasam
01.127.01	d	yá ūrdhváyā svadhvaró devó devā́cyā kr̥pā́
01.127.01	f	ghr̥tásya víbhrāṣṭim ánu vaṣṭi śocíṣājúhvānasya sarpíṣaḥ
01.127.02	a	yájiṣṭhaṁ tvā yájamānā huvema jyéṣṭham áṅgirasāṁ vipra mánmabhir víprebhiḥ śukra mánmabhiḥ
01.127.02	d	párijmānam iva dyā́ṁ hótāraṁ carṣaṇīnā́m
01.127.02	f	śocíṣkeśaṁ vŕ̥ṣaṇaṁ yám imā́ víśaḥ prā́vantu jūtáye víśaḥ
01.127.03	a	sá hí purū́ cid ójasā virúkmatā dī́dyāno bhávati druhaṁtaráḥ paraśúr ná druhaṁtaráḥ
01.127.03	d	vīḷú cid yásya sámr̥tau śrúvad váneva yát sthirám
01.127.03	f	niḥṣáhamāṇo yamate nā́yate dhanvāsáhā nā́yate
01.127.04	a	dr̥ḷhā́ cid asmā ánu dur yáthā vidé téjiṣṭhābhir aráṇibhir dāṣṭy ávase 'gnáye dāṣṭy ávase
01.127.04	d	prá yáḥ purū́ṇi gā́hate tákṣad váneva śocíṣā
01.127.04	f	sthirā́ cid ánnā ní riṇāty ójasā ní sthirā́ṇi cid ójasā
01.127.05	a	tám asya pr̥kṣám úparāsu dhīmahi náktaṁ yáḥ sudárśataro dívātarād áprāyuṣe dívātarāt
01.127.05	d	ā́d asyā́yur grábhaṇavad vīḷú śárma ná sūnáve
01.127.05	f	bhaktám ábhaktam ávo vyánto ajárā agnáyo vyánto ajárāḥ
01.127.06	a	sá hí śárdho ná mā́rutaṁ tuviṣváṇir ápnasvatīṣūrvárāsv iṣṭánir ā́rtanāsv iṣṭániḥ
01.127.06	d	ā́dad dhavyā́ny ādadír yajñásya ketúr arháṇā
01.127.06	f	ádha smāsya hárṣato hŕ̥ṣīvato víśve juṣanta pánthāṁ
01.127.06	h	náraḥ śubhé ná pánthām
01.127.07	a	dvitā́ yád īṁ kīstā́so abhídyavo namasyánta upavócanta bhŕ̥gavo mathnánto dāśā́ bhŕ̥gavaḥ
01.127.07	d	agnír īśe vásūnāṁ śúcir yó dharṇír eṣām
01.127.07	f	priyā́m̐ apidhī́m̐r vaniṣīṣṭa médhira ā́ vaniṣīṣṭa médhiraḥ
01.127.08	a	víśvāsāṁ tvā viśā́m pátiṁ havāmahe sárvāsāṁ samānáṁ dámpatim bhujé satyágirvāhasam bhujé
01.127.08	d	átithim mā́nuṣāṇām pitúr ná yásyāsayā́
01.127.08	f	amī́ ca víśve amŕ̥tāsa ā́ váyo havyā́ devéṣv ā́ váyaḥ
01.127.09	a	tvám agne sáhasā sáhantamaḥ śuṣmíntamo jāyase devátātaye rayír ná devátātaye
01.127.09	d	śuṣmíntamo hí te mádo dyumníntama utá krátuḥ
01.127.09	f	ádha smā te pári caranty ajara śruṣṭīvā́no nā́jara
01.127.10	a	prá vo mahé sáhasā sáhasvata uṣarbúdhe paśuṣé nā́gnáye stómo babhūtv agnáye
01.127.10	d	práti yád īṁ havíṣmān víśvāsu kṣā́su jóguve
01.127.10	f	ágre rebhó ná jarata r̥ṣūṇā́ṁ jū́rṇir hóta r̥ṣūṇā́m
01.127.11	a	sá no nédiṣṭhaṁ dádr̥śāna ā́ bharā́gne devébhiḥ sácanāḥ sucetúnā mahó rāyáḥ sucetúnā
01.127.11	d	máhi śaviṣṭha nas kr̥dhi saṁcákṣe bhujé asyaí
01.127.11	f	máhi stotŕ̥bhyo maghavan suvī́ryam máthīr ugró ná śávasā
01.128.01	a	ayáṁ jāyata mánuṣo dhárīmaṇi hótā yájiṣṭha uśíjām ánu vratám agníḥ svám ánu vratám
01.128.01	d	viśváśruṣṭiḥ sakhīyaté rayír iva śravasyaté
01.128.01	f	ádabdho hótā ní ṣadad iḷás padé párivīta iḷás padé
01.128.02	a	táṁ yajñasā́dham ápi vātayāmasy r̥tásya pathā́ námasā havíṣmatā devátātā havíṣmatā
01.128.02	d	sá na ūrjā́m upā́bhr̥ty ayā́ kr̥pā́ ná jūryati
01.128.02	f	yám mātaríśvā mánave parāváto devám bhā́ḥ parāvátaḥ
01.128.03	a	évena sadyáḥ páry eti pā́rthivam muhurgī́ réto vr̥ṣabháḥ kánikradad dádhad rétaḥ kánikradat
01.128.03	d	śatáṁ cákṣāṇo akṣábhir devó váneṣu turváṇiḥ
01.128.03	f	sádo dádhāna úpareṣu sā́nuṣv agníḥ páreṣu sā́nuṣu
01.128.04	a	sá sukrátuḥ puróhito dáme dame 'gnír yajñásyādhvarásya cetati krátvā yajñásya cetati
01.128.04	d	krátvā vedhā́ iṣūyaté víśvā jātā́ni paspaśe
01.128.04	f	yáto ghr̥taśrī́r átithir ájāyata váhnir vedhā́ ájāyata
01.128.05	a	krátvā yád asya táviṣīṣu pr̥ñcáte 'gnér áveṇa marútāṁ ná bhojyè 'śirā́ya ná bhojyāā̀
01.128.05	d	sá hí ṣmā dā́nam ínvati vásūnāṁ ca majmánā
01.128.05	f	sá nas trāsate duritā́d abhihrútaḥ śáṁsād aghā́d abhihrútaḥ
01.128.06	a	víśvo víhāyā aratír vásur dadhe háste dákṣiṇe taráṇir ná śiśrathac chravasyáyā ná śiśrathat
01.128.06	d	víśvasmā íd iṣudhyaté devatrā́ havyám óhiṣe
01.128.06	f	víśvasmā ít sukŕ̥te vā́ram r̥ṇvaty agnír dvā́rā vy r̥̀ṇvati
01.128.07	a	sá mā́nuṣe vr̥jáne śáṁtamo hitò 'gnír yajñéṣu jényo ná viśpátiḥ priyó yajñéṣu viśpátiḥ
01.128.07	d	sá havyā́ mā́nuṣāṇām iḷā́ kr̥tā́ni patyate
01.128.07	f	sá nas trāsate váruṇasya dhūrtér mahó devásya dhūrtéḥ
01.128.08	a	agníṁ hótāram īḷate vásudhitim priyáṁ cétiṣṭham aratíṁ ny èrire havyavā́haṁ ny èrire
01.128.08	d	viśvā́yuṁ viśvávedasaṁ hótāraṁ yajatáṁ kavím
01.128.08	f	devā́so raṇvám ávase vasūyávo gīrbhī́ raṇváṁ vasūyávaḥ
01.129.01	a	yáṁ tváṁ rátham indra medhásātaye 'pākā́ sántam iṣira praṇáyasi prā́navadya náyasi
01.129.01	d	sadyáś cit tám abhíṣṭaye káro váśaś ca vājínam
01.129.01	f	sā́smā́kam anavadya tūtujāna vedhásām imā́ṁ vā́caṁ ná vedhásām
01.129.02	a	sá śrudhi yáḥ smā pŕ̥tanāsu kā́su cid dakṣā́yya indra bhárahūtaye nŕ̥bhir ási prátūrtaye nŕ̥bhiḥ
01.129.02	d	yáḥ śū́raiḥ svàḥ sánitā yó víprair vā́jaṁ tárutā
01.129.02	f	tám īśānā́sa iradhanta vājínam pr̥kṣám átyaṁ ná vājínam
01.129.03	a	dasmó hí ṣmā vŕ̥ṣaṇam pínvasi tvácaṁ káṁ cid yāvīr aráruṁ śūra mártyam parivr̥ṇákṣi mártyam
01.129.03	d	índrotá túbhyaṁ tád divé tád rudrā́ya sváyaśase
01.129.03	f	mitrā́ya vocaṁ váruṇāya sapráthaḥ sumr̥ḷīkā́ya sapráthaḥ
01.129.04	a	asmā́kaṁ va índram uśmasīṣṭáye sákhāyaṁ viśvā́yum prāsáhaṁ yújaṁ vā́jeṣu prāsáhaṁ yújam
01.129.04	d	asmā́kam bráhmotáyé 'vā pr̥tsúṣu kā́su cit
01.129.04	f	nahí tvā śátru stárate str̥ṇóṣi yáṁ víśvaṁ śátruṁ str̥ṇóṣi yám
01.129.05	a	ní ṣū́ namā́timatiṁ káyasya cit téjiṣṭhābhir aráṇibhir nótíbhir ugrā́bhir ugrotíbhiḥ
01.129.05	d	néṣi ṇo yáthā purā́nenā́ḥ śūra mányase
01.129.05	f	víśvāni pūrór ápa parṣi váhnir āsā́ váhnir no ácha
01.129.06	a	prá tád voceyam bhávyāyéndave hávyo ná yá iṣávān mánma réjati rakṣohā́ mánma réjati
01.129.06	d	svayáṁ só asmád ā́ nidó vadhaír ajeta durmatím
01.129.06	f	áva sraved agháśaṁso 'vatarám áva kṣudrám iva sravet
01.129.07	a	vanéma tád dhótrayā citántyā vanéma rayíṁ rayivaḥ suvī́ryaṁ raṇváṁ sántaṁ suvī́ryam
01.129.07	d	durmánmānaṁ sumántubhir ém iṣā́ pr̥cīmahi
01.129.07	f	ā́ satyā́bhir índraṁ dyumnáhūtibhir yájatraṁ dyumnáhūtibhiḥ
01.129.08	a	prá prā vo asmé sváyaśobhir ūtī́ parivargá índro durmatīnā́ṁ dárīman durmatīnā́m
01.129.08	d	svayáṁ sā́ riṣayádhyai yā́ na upeṣé atraíḥ
01.129.08	f	hatém asan ná vakṣati kṣiptā́ jūrṇír ná vakṣati
01.129.09	a	tváṁ na indra rāyā́ párīṇasā yāhí pathā́m̐ anehásā puró yāhy arakṣásā
01.129.09	d	sácasva naḥ parāká ā́ sácasvāstamīká ā́
01.129.09	f	āhí no dūrā́d ārā́d abhíṣṭibhiḥ sádā pāhy abhíṣṭibhiḥ
01.129.10	a	tváṁ na indra rāyā́ tárūṣasográṁ cit tvā mahimā́ sakṣad ávase mahé mitráṁ nā́vase
01.129.10	d	ójiṣṭha trā́tar ávitā ráthaṁ káṁ cid amartya
01.129.10	f	anyám asmád ririṣeḥ káṁ cid adrivo rírikṣantaṁ cid adrivaḥ
01.129.11	a	pāhí na indra suṣṭuta sridhò 'vayātā́ sádam íd durmatīnā́ṁ deváḥ sán durmatīnā́m
01.129.11	d	hantā́ pāpásya rakṣásas trātā́ víprasya mā́vataḥ
01.129.11	f	ádhā hí tvā janitā́ jī́janad vaso rakṣoháṇaṁ tvā jī́janad vaso
01.130.01	a	éndra yāhy úpa naḥ parāváto nā́yám áchā vidáthānīva sátpatir ástaṁ rā́jeva sátpatiḥ
01.130.01	d	hávāmahe tvā vayám práyasvantaḥ suté sácā
01.130.01	f	putrā́so ná pitáraṁ vā́jasātaye máṁhiṣṭhaṁ vā́jasātaye
01.130.02	a	píbā sómam indra suvānám ádribhiḥ kóśena siktám avatáṁ ná váṁsagas tātr̥ṣāṇó ná váṁsagaḥ
01.130.02	d	mádāya haryatā́ya te tuvíṣṭamāya dhā́yase
01.130.02	f	ā́ tvā yachantu haríto ná sū́ryam áhā víśveva sū́ryam
01.130.03	a	ávindad divó níhitaṁ gúhā nidhíṁ vér ná gárbham párivītam áśmany ananté antár áśmani
01.130.03	d	vrajáṁ vajrī́ gávām iva síṣāsann áṅgirastamaḥ
01.130.03	f	ápāvr̥ṇod íṣa índraḥ párīvr̥tā dvā́ra íṣaḥ párīvr̥tāḥ
01.130.04	a	dādr̥hāṇó vájram índro gábhastyoḥ kṣádmeva tigmám ásanāya sáṁ śyad ahihátyāya sáṁ śyat
01.130.04	d	saṁvivyāná ójasā śávobhir indra majmánā
01.130.04	f	táṣṭeva vr̥kṣáṁ vaníno ní vr̥ścasi paraśvéva ní vr̥ścasi
01.130.05	a	tváṁ vŕ̥thā nadyà indra sártavé 'chā samudrám asr̥jo ráthām̐ iva vājayató ráthām̐ iva
01.130.05	d	itá ūtī́r ayuñjata samānám ártham ákṣitam
01.130.05	f	dhenū́r iva mánave viśvádohaso jánāya viśvádohasaḥ
01.130.06	a	imā́ṁ te vā́caṁ vasūyánta āyávo ráthaṁ ná dhī́raḥ svápā atakṣiṣuḥ sumnā́ya tvā́m atakṣiṣuḥ
01.130.06	d	śumbhánto jényaṁ yathā vā́jeṣu vipra vājínam
01.130.06	f	átyam iva śávase sātáye dhánā víśvā dhánāni sātáye
01.130.07	a	bhinát púro navatím indra pūráve dívodāsāya máhi dāśúṣe nr̥to vájreṇa dāśúṣe nr̥to
01.130.07	d	atithigvā́ya śámbaraṁ girér ugró ávābharat
01.130.07	f	mahó dhánāni dáyamāna ójasā víśvā dhánāny ójasā
01.130.08	a	índraḥ samátsu yájamānam ā́ryam prā́vad víśveṣu śatámūtir ājíṣu svàrmīḷheṣv ājíṣu
01.130.08	d	mánave śā́sad avratā́n tvácaṁ kr̥ṣṇā́m arandhayat
01.130.08	f	dákṣan ná víśvaṁ tatr̥ṣāṇám oṣati ny àrśasānám oṣati
01.130.09	a	sū́raś cakrám prá vr̥haj jātá ójasā prapitvé vā́cam aruṇó muṣāyatī 'śāná ā́ muṣāyati
01.130.09	d	uśánā yát parāvátó 'jagann ūtáye kave
01.130.09	f	sumnā́ni víśvā mánuṣeva turváṇir áhā víśveva turváṇiḥ
01.130.10	a	sá no návyebhir vr̥ṣakarmann ukthaíḥ púrāṁ dartaḥ pāyúbhiḥ pāhi śagmaíḥ
01.130.10	c	divodāsébhir indra stávāno vāvr̥dhīthā́ áhobhir iva dyaúḥ
01.131.01	a	índrāya hí dyaúr ásuro ánamnaténdrāya mahī́ pr̥thivī́ várīmabhir dyumnásātā várīmabhiḥ
01.131.01	d	índraṁ víśve sajóṣaso devā́so dadhire puráḥ
01.131.01	f	índrāya víśvā sávanāni mā́nuṣā rātā́ni santu mā́nuṣā
01.131.02	a	víśveṣu hí tvā sávaneṣu tuñjáte samānám ékaṁ vŕ̥ṣamaṇyavaḥ pŕ̥thak svàḥ saniṣyávaḥ pŕ̥thak
01.131.02	d	táṁ tvā nā́vaṁ ná parṣáṇiṁ śūṣásya dhurí dhīmahi
01.131.02	f	índraṁ ná yajñaíś citáyanta āyáva stómebhir índram āyávaḥ
01.131.03	a	ví tvā tatasre mithunā́ avasyávo vrajásya sātā́ gávyasya niḥsŕ̥jaḥ sákṣanta indra niḥsŕ̥jaḥ
01.131.03	d	yád gavyántā dvā́ jánā svàr yántā samū́hasi
01.131.03	f	āvíṣ kárikrad vŕ̥ṣaṇaṁ sacābhúvaṁ vájram indra sacābhúvam
01.131.04	a	vidúṣ ṭe asyá vīryàsya pūrávaḥ púro yád indra śā́radīr avā́tiraḥ sāsahānó avā́tiraḥ
01.131.04	d	śā́sas tám indra mártyam áyajyuṁ śavasas pate
01.131.04	f	mahī́m amuṣṇāḥ pr̥thivī́m imā́ apó mandasāná imā́ apáḥ
01.131.05	a	ā́d ít te asyá vīryàsya carkiran mádeṣu vr̥ṣann uśíjo yád ā́vitha sakhīyató yád ā́vitha
01.131.05	d	cakártha kārám ebhyaḥ pŕ̥tanāsu právantave
01.131.05	f	té anyā́m anyāṁ nadyàṁ saniṣṇata śravasyántaḥ saniṣṇata
01.131.06	a	utó no asyā́ uṣáso juṣéta hy àrkásya bodhi havíṣo hávīmabhiḥ svàrṣātā hávīmabhiḥ
01.131.06	d	yád indra hántave mŕ̥dho vŕ̥ṣā vajriñ cíketasi
01.131.06	f	ā́ me asyá vedháso návīyaso mánma śrudhi návīyasaḥ
01.131.07	a	tváṁ tám indra vāvr̥dhānó asmayúr amitrayántaṁ tuvijāta mártyaṁ vájreṇa śūra mártyam
01.131.07	d	jahí yó no aghāyáti śr̥ṇuṣvá suśrávastamaḥ
01.131.07	f	riṣṭáṁ ná yā́mann ápa bhūtu durmatír víśvā́pa bhūtu durmatíḥ
01.132.01	a	tváyā vayám maghavan pū́rvye dhána índratvotāḥ sāsahyāma pr̥tanyató vanuyā́ma vanuṣyatáḥ
01.132.01	d	nédiṣṭhe asmínn áhany ádhi vocā nú sunvaté
01.132.01	f	asmín yajñé ví cayemā bháre kr̥táṁ vājayánto bháre kr̥tám
01.132.02	a	svarjeṣé bhára āprásya vákmany uṣarbúdhaḥ svásminn áñjasi krāṇásya svásminn áñjasi
01.132.02	d	áhann índro yáthā vidé śīrṣṇā́ śīrṣṇopavā́cyaḥ
01.132.02	f	asmatrā́ te sadhryàk santu rātáyo bhadrā́ bhadrásya rātáyaḥ
01.132.03	a	tát tú práyaḥ pratnáthā te śuśukvanáṁ yásmin yajñé vā́ram ákr̥ṇvata kṣáyam r̥tásya vā́r asi kṣáyam
01.132.03	d	ví tád vocer ádha dvitā́ntáḥ paśyanti raśmíbhiḥ
01.132.03	f	sá ghā vide ánv índro gavéṣaṇo bandhukṣídbhyo gavéṣaṇaḥ
01.132.04	a	nū́ itthā́ te pūrváthā ca pravā́cyaṁ yád áṅgirobhyó 'vr̥ṇor ápa vrajám índra śíkṣann ápa vrajám
01.132.04	d	aíbhyaḥ samānyā́ diśā́smábhyaṁ jeṣi yótsi ca
01.132.04	f	sunvádbhyo randhayā káṁ cid avratáṁ hr̥ṇāyántaṁ cid avratám
01.132.05	a	sáṁ yáj jánān krátubhiḥ śū́ra īkṣáyad dháne hité taruṣanta śravasyávaḥ prá yakṣanta śravasyávaḥ
01.132.05	d	tásmā ā́yuḥ prajā́vad íd bā́dhe arcanty ójasā
01.132.05	f	índra okyàṁ didhiṣanta dhītáyo devā́m̐ áchā ná dhītáyaḥ
01.132.06	a	yuváṁ tám indrāparvatā puroyúdhā yó naḥ pr̥tanyā́d ápa táṁ tam íd dhataṁ vájreṇa táṁ tam íd dhatam
01.132.06	d	dūré cattā́ya chantsad gáhanaṁ yád ínakṣat
01.132.06	f	asmā́kaṁ śátrūn pári śūra viśváto darmā́ darṣīṣṭa viśvátaḥ
01.133.01	a	ubhé punāmi ródasī r̥téna drúho dahāmi sám mahī́r anindrā́ḥ
01.133.01	c	abhivlágya yátra hatā́ amítrā vailasthānám pári tr̥ḷhā́ áśeran
01.133.02	a	abhivlágyā cid adrivaḥ śīrṣā́ yātumátīnām
01.133.02	c	chindhí vaṭūríṇā padā́ mahā́vaṭūriṇā padā́
01.133.03	a	ávāsām maghavañ jahi śárdho yātumátīnām
01.133.03	c	vailasthānaké armaké mahā́vailasthe armaké
01.133.04	a	yā́sāṁ tisráḥ pañcāśáto 'bhivlaṅgaír apā́vapaḥ
01.133.04	c	tát sú te manāyati takát sú te manāyati
01.133.05	a	piśáṅgabhr̥ṣṭim ambhr̥ṇám piśā́cim indra sám mr̥ṇa
01.133.05	c	sárvaṁ rákṣo ní barhaya
01.133.06	a	avár mahá indra dādr̥hí śrudhī́ naḥ śuśóca hí dyaúḥ kṣā́ ná bhīṣā́m̐ adrivo ghr̥ṇā́n ná bhīṣā́m̐ adrivaḥ
01.133.06	d	śuṣmíntamo hí śuṣmíbhir vadhaír ugrébhir ī́yase
01.133.06	f	ápūruṣaghno apratīta śūra sátvabhis trisaptaíḥ śūra sátvabhiḥ
01.133.07	a	vanóti hí sunván kṣáyam párīṇasaḥ sunvānó hí ṣmā yájaty áva dvíṣo devā́nām áva dvíṣaḥ
01.133.07	d	sunvāná ít siṣāsati sahásrā vājy ávr̥taḥ
01.133.07	f	sunvānā́yéndro dadāty ābhúvaṁ rayíṁ dadāty ābhúvam
01.134.01	a	ā́ tvā júvo rārahāṇā́ abhí práyo vā́yo váhantv ihá pūrvápītaye sómasya pūrvápītaye
01.134.01	d	ūrdhvā́ te ánu sūnŕ̥tā mánas tiṣṭhatu jānatī́
01.134.01	f	niyútvatā ráthenā́ yāhi dāváne vā́yo makhásya dāváne
01.134.02	a	mándantu tvā mandíno vāyav índavo 'smát krāṇā́saḥ súkr̥tā abhídyavo góbhiḥ krāṇā́ abhídyavaḥ
01.134.02	d	yád dha krāṇā́ irádhyai dákṣaṁ sácanta ūtáyaḥ
01.134.02	f	sadhrīcīnā́ niyúto dāváne dhíya úpa bruvata īṁ dhíyaḥ
01.134.03	a	vāyúr yuṅkte róhitā vāyúr aruṇā́ vāyū́ ráthe ajirā́ dhurí vóḷhave váhiṣṭhā dhurí vóḷhave
01.134.03	d	prá bodhayā púraṁdhiṁ jārá ā́ sasatī́m iva
01.134.03	f	prá cakṣaya ródasī vāsayoṣásaḥ śrávase vāsayoṣásaḥ
01.134.04	a	túbhyam uṣā́saḥ śúcayaḥ parāváti bhadrā́ vástrā tanvate dáṁsu raśmíṣu citrā́ návyeṣu raśmíṣu
01.134.04	d	túbhyaṁ dhenúḥ sabardúghā víśvā vásūni dohate
01.134.04	f	ájanayo marúto vakṣáṇābhyo divá ā́ vakṣáṇābhyaḥ
01.134.05	a	túbhyaṁ śukrā́saḥ śúcayas turaṇyávo mádeṣūgrā́ iṣaṇanta bhurváṇy apā́m iṣanta bhurváṇi
01.134.05	d	tvā́ṁ tsārī́ dásamāno bhágam īṭṭe takvavī́ye
01.134.05	f	tváṁ víśvasmād bhúvanāt pāsi dhármaṇāsuryāā̀t pāsi dhármaṇā
01.134.06	a	tváṁ no vāyav eṣām ápūrvyaḥ sómānām prathamáḥ pītím arhasi sutā́nām pītím arhasi
01.134.06	d	utó vihútmatīnāṁ viśā́ṁ vavarjúṣīṇām
01.134.06	f	víśvā ít te dhenávo duhra āśíraṁ ghr̥táṁ duhrata āśíram
01.135.01	a	stīrṇám barhír úpa no yāhi vītáye sahásreṇa niyútā niyutvate śatínībhir niyutvate
01.135.01	d	túbhyaṁ hí pūrvápītaye devā́ devā́ya yemiré
01.135.01	f	prá te sutā́so mádhumanto asthiran mádāya krátve asthiran
01.135.02	a	túbhyāyáṁ sómaḥ páripūto ádribhi spārhā́ vásānaḥ pári kóśam arṣati śukrā́ vásāno arṣati
01.135.02	d	távāyám bhāgá āyúṣu sómo devéṣu hūyate
01.135.02	f	váha vāyo niyúto yāhy asmayúr juṣāṇó yāhy asmayúḥ
01.135.03	a	ā́ no niyúdbhiḥ śatínībhir adhvaráṁ sahasríṇībhir úpa yāhi vītáye vā́yo havyā́ni vītáye
01.135.03	d	távāyám bhāgá r̥tvíyaḥ sáraśmiḥ sū́rye sácā
01.135.03	f	adhvaryúbhir bháramāṇā ayaṁsata vā́yo śukrā́ ayaṁsata
01.135.04	a	ā́ vāṁ rátho niyútvān vakṣad ávase 'bhí práyāṁsi súdhitāni vītáye vā́yo havyā́ni vītáye
01.135.04	d	píbatam mádhvo ándhasaḥ pūrvapéyaṁ hí vāṁ hitám
01.135.04	f	vā́yav ā́ candréṇa rā́dhasā́ gatam índraś ca rā́dhasā́ gatam
01.135.05	a	ā́ vāṁ dhíyo vavr̥tyur adhvarā́m̐ úpemám índum marmr̥janta vājínam āśúm átyaṁ ná vājínam
01.135.05	d	téṣām pibatam asmayū́ ā́ no gantam ihótyā́
01.135.05	f	índravāyū sutā́nām ádribhir yuvám mádāya vājadā yuvám
01.135.06	a	imé vāṁ sómā apsv ā́ sutā́ ihā́dhvaryúbhir bháramāṇā ayaṁsata vā́yo śukrā́ ayaṁsata
01.135.06	d	eté vām abhy àsr̥kṣata tiráḥ pavítram āśávaḥ
01.135.06	f	yuvāyávó 'ti rómāṇy avyáyā sómāso áty avyáyā
01.135.07	a	áti vāyo sasató yāhi śáśvato yátra grā́vā vádati tátra gachataṁ gr̥hám índraś ca gachatam
01.135.07	d	ví sūnŕ̥tā dádr̥śe rī́yate ghr̥tám ā́ pūrṇáyā niyútā yātho adhvarám
01.135.07	f	índraś ca yātho adhvarám
01.135.08	a	átrā́ha tád vahethe mádhva ā́hutiṁ yám aśvatthám upatíṣṭhanta jāyávo 'smé té santu jāyávaḥ
01.135.08	d	sākáṁ gā́vaḥ súvate pácyate yávo ná te vāya úpa dasyanti dhenávo
01.135.08	f	nā́pa dasyanti dhenávaḥ
01.135.09	a	imé yé te sú vāyo bāhvòjaso 'ntár nadī́ te patáyanty ukṣáṇo máhi vrā́dhanta ukṣáṇaḥ
01.135.09	d	dhánvañ cid yé anāśávo jīrā́ś cid ágiraukasaḥ
01.135.09	f	sū́ryasyeva raśmáyo durniyántavo hástayor durniyántavaḥ
01.136.01	a	prá sú jyéṣṭhaṁ nicirā́bhyām br̥hán námo havyám matím bharatā mr̥ḷayádbhyāṁ svā́diṣṭham mr̥ḷayádbhyām
01.136.01	d	tā́ samrā́jā ghr̥tā́sutī yajñé yajña úpastutā
01.136.01	f	áthainoḥ kṣatráṁ ná kútaś canā́dhŕ̥ṣe devatváṁ nū́ cid ādhŕ̥ṣe
01.136.02	a	ádarśi gātúr uráve várīyasī pánthā r̥tásya sám ayaṁsta raśmíbhiś cákṣur bhágasya raśmíbhiḥ
01.136.02	d	dyukṣám mitrásya sā́danam aryamṇó váruṇasya ca
01.136.02	f	áthā dadhāte br̥hád ukthyàṁ váya upastútyam br̥hád váyaḥ
01.136.03	a	jyótiṣmatīm áditiṁ dhārayátkṣitiṁ svàrvatīm ā́ sacete divé dive jāgr̥vā́ṁsā divé dive
01.136.03	d	jyótiṣmat kṣatrám āśāte ādityā́ dā́nunas pátī
01.136.03	f	mitrás táyor váruṇo yātayájjano 'ryamā́ yātayájjanaḥ
01.136.04	a	ayám mitrā́ya váruṇāya śáṁtamaḥ sómo bhūtv avapā́neṣv ā́bhago devó devéṣv ā́bhagaḥ
01.136.04	d	táṁ devā́so juṣerata víśve adyá sajóṣasaḥ
01.136.04	f	táthā rājānā karatho yád ī́maha ŕ̥tāvānā yád ī́mahe
01.136.05	a	yó mitrā́ya váruṇāyā́vidhaj jáno 'narvā́ṇaṁ tám pári pāto áṁhaso dāśvā́ṁsam mártam áṁhasaḥ
01.136.05	d	tám aryamā́bhí rakṣaty r̥jūyántam ánu vratám
01.136.05	f	ukthaír yá enoḥ paribhū́ṣati vratáṁ stómair ābhū́ṣati vratám
01.136.06	a	námo divé br̥haté ródasībhyām mitrā́ya vocaṁ váruṇāya mīḷhúṣe sumr̥ḷīkā́ya mīḷhúṣe
01.136.06	d	índram agním úpa stuhi dyukṣám aryamáṇam bhágam
01.136.06	f	jyóg jī́vantaḥ prajáyā sacemahi sómasyotī́ sacemahi
01.136.07	a	ūtī́ devā́nāṁ vayám índravanto maṁsīmáhi sváyaśaso marúdbhiḥ
01.136.07	c	agnír mitró váruṇaḥ śárma yaṁsan tád aśyāma maghávāno vayáṁ ca
01.137.01	a	suṣumā́ yātam ádribhir góśrītā matsarā́ imé sómāso matsarā́ imé
01.137.01	d	ā́ rājānā divispr̥śāsmatrā́ gantam úpa naḥ
01.137.01	f	imé vām mitrāvaruṇā gávāśiraḥ sómāḥ śukrā́ gávāśiraḥ
01.137.02	a	imá ā́ yātam índavaḥ sómāso dádhyāśiraḥ sutā́so dádhyāśiraḥ
01.137.02	d	utá vām uṣáso budhí sākáṁ sū́ryasya raśmíbhiḥ
01.137.02	f	sutó mitrā́ya váruṇāya pītáye cā́rur r̥tā́ya pītáye
01.137.03	a	tā́ṁ vāṁ dhenúṁ ná vāsarī́m aṁśúṁ duhanty ádribhiḥ sómaṁ duhanty ádribhiḥ
01.137.03	d	asmatrā́ gantam úpa no 'rvā́ñcā sómapītaye
01.137.03	f	ayáṁ vām mitrāvaruṇā nŕ̥bhiḥ sutáḥ sóma ā́ pītáye sutáḥ
01.138.01	a	prá pra pūṣṇás tuvijātásya śasyate mahitvám asya taváso ná tandate stotrám asya ná tandate
01.138.01	d	árcāmi sumnayánn ahám ántyūtim mayobhúvam
01.138.01	f	víśvasya yó mána āyuyuvé makhó devá āyuyuvé makháḥ
01.138.02	a	prá hí tvā pūṣann ajiráṁ ná yā́mani stómebhiḥ kr̥ṇvá r̥ṇávo yáthā mŕ̥dha úṣṭro ná pīparo mŕ̥dhaḥ
01.138.02	d	huvé yát tvā mayobhúvaṁ deváṁ sakhyā́ya mártyaḥ
01.138.02	f	asmā́kam āṅgūṣā́n dyumnínas kr̥dhi vā́jeṣu dyumnínas kr̥dhi
01.138.03	a	yásya te pūṣan sakhyé vipanyávaḥ krátvā cit sántó 'vasā bubhujrirá íti krátvā bubhujriré
01.138.03	d	tā́m ánu tvā návīyasīṁ niyútaṁ rāyá īmahe
01.138.03	f	áheḷamāna uruśaṁsa sárī bhava vā́je vāje sárī bhava
01.138.04	a	asyā́ ū ṣú ṇa úpa sātáye bhuvó 'heḷamāno rarivā́m̐ ajāśva śravasyatā́m ajāśva
01.138.04	d	ó ṣú tvā vavr̥tīmahi stómebhir dasma sādhúbhiḥ
01.138.04	f	nahí tvā pūṣann atimánya āghr̥ṇe ná te sakhyám apahnuvé
01.139.01	a	ástu śraúṣaṭ puró agnī́ṁ dhiyā́ dadha ā́ nú tác chárdho divyáṁ vr̥ṇīmaha indravāyū́ vr̥ṇīmahe
01.139.01	d	yád dha krāṇā́ vivásvati nā́bhā saṁdā́yi návyasī
01.139.01	f	ádha prá sū́ na úpa yantu dhītáyo devā́m̐ áchā ná dhītáyaḥ
01.139.02	a	yád dha tyán mitrāvaruṇāv r̥tā́d ádhy ādadā́the ánr̥taṁ svéna manyúnā dákṣasya svéna manyúnā
01.139.02	d	yuvór itthā́dhi sádmasv ápaśyāma hiraṇyáyam
01.139.02	f	dhībhíś caná mánasā svébhir akṣábhiḥ sómasya svébhir akṣábhiḥ
01.139.03	a	yuvā́ṁ stómebhir devayánto aśvināśrāváyanta iva ślókam āyávo yuvā́ṁ havyā́bhy āā̀yávaḥ
01.139.03	d	yuvór víśvā ádhi śríyaḥ pŕ̥kṣaś ca viśvavedasā
01.139.03	f	pruṣāyánte vām paváyo hiraṇyáye ráthe dasrā hiraṇyáye
01.139.04	a	áceti dasrā vy ù nā́kam r̥ṇvatho yuñjáte vāṁ rathayújo díviṣṭiṣv adhvasmā́no díviṣṭiṣu
01.139.04	d	ádhi vāṁ sthā́ma vandhúre ráthe dasrā hiraṇyáye
01.139.04	f	pathéva yántāv anuśā́satā rájó 'ñjasā śā́satā rájaḥ
01.139.05	a	śácībhir naḥ śacīvasū dívā náktaṁ daśasyatam
01.139.05	c	mā́ vāṁ rātír úpa dasat kádā canā́smád rātíḥ kádā caná
01.139.06	a	vŕ̥ṣann indra vr̥ṣapā́ṇāsa índava imé sutā́ ádriṣutāsa udbhídas túbhyaṁ sutā́sa udbhídaḥ
01.139.06	d	té tvā mandantu dāváne mahé citrā́ya rā́dhase
01.139.06	f	gīrbhír girvāha stávamāna ā́ gahi sumr̥ḷīkó na ā́ gahi
01.139.07	a	ó ṣū́ ṇo agne śr̥ṇuhi tvám īḷitó devébhyo bravasi yajñíyebhyo rā́jabhyo yajñíyebhyaḥ
01.139.07	d	yád dha tyā́m áṅgirobhyo dhenúṁ devā ádattana
01.139.07	f	ví tā́ṁ duhre aryamā́ kartárī sácām̐ eṣá tā́ṁ veda me sácā
01.139.08	a	mó ṣú vo asmád abhí tā́ni paúṁsyā sánā bhūvan dyumnā́ni mótá jāriṣur asmát purótá jāriṣuḥ
01.139.08	d	yád vaś citráṁ yugé yuge návyaṁ ghóṣād ámartyam
01.139.08	f	asmā́su tán maruto yác ca duṣṭáraṁ didhr̥tā́ yác ca duṣṭáram
01.139.09	a	dadhyáṅ ha me janúṣam pū́rvo áṅgirāḥ priyámedhaḥ káṇvo átrir mánur vidus té me pū́rve mánur viduḥ
01.139.09	d	téṣāṁ devéṣv ā́yatir asmā́kaṁ téṣu nā́bhayaḥ
01.139.09	f	téṣām padéna máhy ā́ name giréndrāgnī́ ā́ name girā́
01.139.10	a	hótā yakṣad vaníno vanta vā́ryam bŕ̥haspátir yajati vená ukṣábhiḥ puruvā́rebhir ukṣábhiḥ
01.139.10	d	jagr̥bhmā́ dūráādiśaṁ ślókam ádrer ádha tmánā
01.139.10	f	ádhārayad araríndāni sukrátuḥ purū́ sádmāni sukrátuḥ
01.139.11	a	yé devāso divy ékādaśa sthá pr̥thivyā́m ádhy ékādaśa sthá
01.139.11	c	apsukṣíto mahinaíkādaśa sthá té devāso yajñám imáṁ juṣadhvam
01.140.01	a	vediṣáde priyádhāmāya sudyúte dhāsím iva prá bharā yónim agnáye
01.140.01	c	vástreṇeva vāsayā mánmanā śúciṁ jyotī́rathaṁ śukrávarṇaṁ tamohánam
01.140.02	a	abhí dvijánmā trivŕ̥d ánnam r̥jyate saṁvatsaré vāvr̥dhe jagdhám ī púnaḥ
01.140.02	c	anyásyāsā́ jihváyā jényo vŕ̥ṣā ny ànyéna vaníno mr̥ṣṭa vāraṇáḥ
01.140.03	a	kr̥ṣṇaprútau vevijé asya sakṣítā ubhā́ tarete abhí mātárā śíśum
01.140.03	c	prācā́jihvaṁ dhvasáyantaṁ tr̥ṣucyútam ā́ sā́cyaṁ kúpayaṁ várdhanam pitúḥ
01.140.04	a	mumukṣvò mánave mānavasyaté raghudrúvaḥ kr̥ṣṇásītāsa ū júvaḥ
01.140.04	c	asamanā́ ajirā́so raghuṣyádo vā́tajūtā úpa yujyanta āśávaḥ
01.140.05	a	ā́d asya té dhvasáyanto vŕ̥therate kr̥ṣṇám ábhvam máhi várpaḥ kárikrataḥ
01.140.05	c	yát sīm mahī́m avánim prā́bhí mármr̥śad abhiśvasán stanáyann éti nā́nadat
01.140.06	a	bhū́ṣan ná yó 'dhi babhrū́ṣu námnate vŕ̥ṣeva pátnīr abhy èti róruvat
01.140.06	c	ojāyámānas tanvàś ca śumbhate bhīmó ná śŕ̥ṅgā davidhāva durgŕ̥bhiḥ
01.140.07	a	sá saṁstíro viṣṭíraḥ sáṁ gr̥bhāyati jānánn evá jānatī́r nítya ā́ śaye
01.140.07	c	púnar vardhante ápi yanti devyàm anyád várpaḥ pitróḥ kr̥ṇvate sácā
01.140.08	a	tám agrúvaḥ keśínīḥ sáṁ hí rebhirá ūrdhvā́s tasthur mamrúṣīḥ prā́yáve púnaḥ
01.140.08	c	tā́sāṁ jarā́m pramuñcánn eti nā́nadad ásum páraṁ janáyañ jīvám ástr̥tam
01.140.09	a	adhīvāsám pári mātū́ rihánn áha tuvigrébhiḥ sátvabhir yāti ví jráyaḥ
01.140.09	c	váyo dádhat padváte rérihat sádā́nu śyénī sacate vartanī́r áha
01.140.10	a	asmā́kam agne maghávatsu dīdihy ádha śvásīvān vr̥ṣabhó dámūnāḥ
01.140.10	c	avā́syā śíśumatīr adīder vármeva yutsú parijárbhurāṇaḥ
01.140.11	a	idám agne súdhitaṁ dúrdhitād ádhi priyā́d u cin mánmanaḥ préyo astu te
01.140.11	c	yát te śukráṁ tanvò rócate śúci ténāsmábhyaṁ vanase rátnam ā́ tvám
01.140.12	a	ráthāya nā́vam utá no gr̥hā́ya nítyāritrām padvátīṁ rāsy agne
01.140.12	c	asmā́kaṁ vīrā́m̐ utá no maghóno jánāṁś ca yā́ pāráyāc chárma yā́ ca
01.140.13	a	abhī́ no agna ukthám íj juguryā dyā́vākṣā́mā síndhavaś ca svágūrtāḥ
01.140.13	c	gávyaṁ yávyaṁ yánto dīrghā́héṣaṁ váram aruṇyò varanta
01.141.01	a	báḷ itthā́ tád vápuṣe dhāyi darśatáṁ devásya bhárgaḥ sáhaso yáto jáni
01.141.01	c	yád īm úpa hvárate sā́dhate matír r̥tásya dhénā anayanta sasrútaḥ
01.141.02	a	pr̥kṣó vápuḥ pitumā́n nítya ā́ śaye dvitī́yam ā́ saptáśivāsu mātŕ̥ṣu
01.141.02	c	tr̥tī́yam asya vr̥ṣabhásya doháse dáśapramatiṁ janayanta yóṣaṇaḥ
01.141.03	a	nír yád īm budhnā́n mahiṣásya várpasa īśānā́saḥ śávasā kránta sūráyaḥ
01.141.03	c	yád īm ánu pradívo mádhva ādhavé gúhā sántam mātaríśvā mathāyáti
01.141.04	a	prá yát pitúḥ paramā́n nīyáte páry ā́ pr̥kṣúdho vīrúdho dáṁsu rohati
01.141.04	c	ubhā́ yád asya janúṣaṁ yád ínvata ā́d íd yáviṣṭho abhavad ghr̥ṇā́ śúciḥ
01.141.05	a	ā́d ín mātr̥ŕ̥r ā́viśad yā́sv ā́ śúcir áhiṁsyamāna urviyā́ ví vāvr̥dhe
01.141.05	c	ánu yát pū́rvā áruhat sanājúvo ní návyasīṣv ávarāsu dhāvate
01.141.06	a	ā́d íd dhótāraṁ vr̥ṇate díviṣṭiṣu bhágam iva papr̥cānā́sa r̥ñjate
01.141.06	c	devā́n yát krátvā majmánā puruṣṭutó mártaṁ śáṁsaṁ viśvádhā véti dhā́yase
01.141.07	a	ví yád ásthād yajató vā́tacodito hvāró ná vákvā jaráṇā ánākr̥taḥ
01.141.07	c	tásya pátman dakṣúṣaḥ kr̥ṣṇájaṁhasaḥ śúcijanmano rája ā́ vyàdhvanaḥ
01.141.08	a	rátho ná yātáḥ śíkvabhiḥ kr̥tó dyā́m áṅgebhir aruṣébhir īyate
01.141.08	c	ā́d asya té kr̥ṣṇā́so dakṣi sūráyaḥ śū́rasyeva tveṣáthād īṣate váyaḥ
01.141.09	a	tváyā hy àgne váruṇo dhr̥távrato mitráḥ śāśadré aryamā́ sudā́navaḥ
01.141.09	c	yát sīm ánu krátunā viśváthā vibhúr arā́n ná nemíḥ paribhū́r ájāyathāḥ
01.141.10	a	tvám agne śaśamānā́ya sunvaté rátnaṁ yaviṣṭha devátātim invasi
01.141.10	c	táṁ tvā nú návyaṁ sahaso yuvan vayám bhágaṁ ná kāré mahiratna dhīmahi
01.141.11	a	asmé rayíṁ ná svárthaṁ dámūnasam bhágaṁ dákṣaṁ ná papr̥cāsi dharṇasím
01.141.11	c	raśmī́m̐r iva yó yámati jánmanī ubhé devā́nāṁ śáṁsam r̥tá ā́ ca sukrátuḥ
01.141.12	a	utá naḥ sudyótmā jīrā́śvo hótā mandráḥ śr̥ṇavac candrárathaḥ
01.141.12	c	sá no neṣan néṣatamair ámūro 'gnír vāmáṁ suvitáṁ vásyo ácha
01.141.13	a	ástāvy agníḥ śímīvadbhir arkaíḥ sā́mrājyāya prataráṁ dádhānaḥ
01.141.13	c	amī́ ca yé maghávāno vayáṁ ca míhaṁ ná sū́ro áti níṣ ṭatanyuḥ
01.142.01	a	sámiddho agna ā́ vaha devā́m̐ adyá yatásruce
01.142.01	c	tántuṁ tanuṣva pūrvyáṁ sutásomāya dāśúṣe
01.142.02	a	ghr̥távantam úpa māsi mádhumantaṁ tanūnapāt
01.142.02	c	yajñáṁ víprasya mā́vataḥ śaśamānásya dāśúṣaḥ
01.142.03	a	śúciḥ pāvakó ádbhuto mádhvā yajñám mimikṣati
01.142.03	c	nárāśáṁsaḥ trír ā́ divó devó devéṣu yajñíyaḥ
01.142.04	a	īḷitó agna ā́ vahéndraṁ citrám ihá priyám
01.142.04	c	iyáṁ hí tvā matír mámā́chā sujihva vacyáte
01.142.05	a	str̥ṇānā́so yatásruco barhír yajñé svadhvaré
01.142.05	c	vr̥ñjé devávyacastamam índrāya śárma sapráthaḥ
01.142.06	a	ví śrayantām r̥tāvŕ̥dhaḥ prayaí devébhyo mahī́ḥ
01.142.06	c	pāvakā́saḥ puruspŕ̥ho dvā́ro devī́r asaścátaḥ
01.142.07	a	ā́ bhándamāne úpāke náktoṣā́sā supéśasā
01.142.07	c	yahvī́ r̥tásya mātárā sī́datām barhír ā́ sumát
01.142.08	a	mandrájihvā jugurváṇī hótārā daívyā kavī́
01.142.08	c	yajñáṁ no yakṣatām imáṁ sidhrám adyá divispŕ̥śam
01.142.09	a	śúcir devéṣv árpitā hótrā marútsu bhā́ratī
01.142.09	c	íḷā sárasvatī mahī́ barhíḥ sīdantu yajñíyāḥ
01.142.10	a	tán nas turī́pam ádbhutam purú vā́ram purú tmánā
01.142.10	c	tváṣṭā póṣāya ví ṣyatu rāyé nā́bhā no asmayúḥ
01.142.11	a	avasr̥jánn úpa tmánā devā́n yakṣi vanaspate
01.142.11	c	agnír havyā́ suṣūdati devó devéṣu médhiraḥ
01.142.12	a	pūṣaṇváte marútvate viśvádevāya vāyáve
01.142.12	c	svā́hā gāyatrávepase havyám índrāya kartana
01.142.13	a	svā́hākr̥tāny ā́ gahy úpa havyā́ni vītáye
01.142.13	c	índrā́ gahi śrudhī́ hávaṁ tvā́ṁ havante adhvaré
01.143.01	a	prá távyasīṁ návyasīṁ dhītím agnáye vācó matíṁ sáhasaḥ sūnáve bhare
01.143.01	c	apā́ṁ nápād yó vásubhiḥ sahá priyó hótā pr̥thivyā́ṁ ny ásīdad r̥tvíyaḥ
01.143.02	a	sá jā́yamānaḥ paramé vyòmany āvír agnír abhavan mātaríśvane
01.143.02	c	asyá krátvā samidhānásya majmánā prá dyā́vā śocíḥ pr̥thivī́ arocayat
01.143.03	a	asyá tveṣā́ ajárā asyá bhānávaḥ susaṁdŕ̥śaḥ suprátīkasya sudyútaḥ
01.143.03	c	bhā́tvakṣaso áty aktúr ná síndhavo 'gné rejante ásasanto ajárāḥ
01.143.04	a	yám eriré bhŕ̥gavo viśvávedasaṁ nā́bhā pr̥thivyā́ bhúvanasya majmánā
01.143.04	c	agníṁ táṁ gīrbhír hinuhi svá ā́ dáme yá éko vásvo váruṇo ná rā́jati
01.143.05	a	ná yó várāya marútām iva svanáḥ séneva sr̥ṣṭā́ divyā́ yáthāśániḥ
01.143.05	c	agnír jámbhais tigitaír atti bhárvati yodhó ná śátrūn sá vánā ny r̥̀ñjate
01.143.06	a	kuvín no agnír ucáthasya vī́r ásad vásuṣ kuvíd vásubhiḥ kā́mam āvárat
01.143.06	c	codáḥ kuvít tutujyā́t sātáye dhíyaḥ śúcipratīkaṁ tám ayā́ dhiyā́ gr̥ṇe
01.143.07	a	ghr̥tápratīkaṁ va r̥tásya dhūrṣádam agním mitráṁ ná samidhāná r̥ñjate
01.143.07	c	índhāno akró vidátheṣu dī́dyac chukrávarṇām úd u no yaṁsate dhíyam
01.143.08	a	áprayuchann áprayuchadbhir agne śivébhir naḥ pāyúbhiḥ pāhi śagmaíḥ
01.143.08	c	ádabdhebhir ádr̥pitebhir iṣṭé 'nimiṣadbhiḥ pári pāhi no jā́ḥ
01.144.01	a	éti prá hótā vratám asya māyáyordhvā́ṁ dádhānaḥ śúcipeśasaṁ dhíyam
01.144.01	c	abhí srúcaḥ kramate dakṣiṇāvŕ̥to yā́ asya dhā́ma prathamáṁ ha níṁsate
01.144.02	a	abhī́m r̥tásya dohánā anūṣata yónau devásya sádane párīvr̥tāḥ
01.144.02	c	apā́m upásthe víbhr̥to yád ā́vasad ádha svadhā́ adhayad yā́bhir ī́yate
01.144.03	a	yúyūṣataḥ sávayasā tád íd vápuḥ samānám árthaṁ vitáritratā mitháḥ
01.144.03	c	ā́d īm bhágo ná hávyaḥ sám asmád ā́ vóḷhur ná raśmī́n sám ayaṁsta sā́rathiḥ
01.144.04	a	yám īṁ dvā́ sávayasā saparyátaḥ samāné yónā mithunā́ sámokasā
01.144.04	c	dívā ná náktam palitó yúvājani purū́ cárann ajáro mā́nuṣā yugā́
01.144.05	a	tám īṁ hinvanti dhītáyo dáśa vríśo devám mártāsa ūtáye havāmahe
01.144.05	c	dhánor ádhi praváta ā́ sá r̥ṇvaty abhivrájadbhir vayúnā návādhita
01.144.06	a	tváṁ hy àgne divyásya rā́jasi tvám pā́rthivasya paśupā́ iva tmánā
01.144.06	c	énī ta eté br̥hatī́ abhiśríyā hiraṇyáyī vákvarī barhír āśāte
01.144.07	a	ágne juṣásva práti harya tád váco mándra svádhāva ŕ̥tajāta súkrato
01.144.07	c	yó viśvátaḥ pratyáṅṅ ási darśató raṇváḥ sáṁdr̥ṣṭau pitumā́m̐ iva kṣáyaḥ
01.145.01	a	tám pr̥chatā sá jagāmā sá veda sá cikitvā́m̐ īyate sā́ nv īā̀yate
01.145.01	c	tásmin santi praśíṣas tásminn iṣṭáyaḥ sá vā́jasya śávasaḥ śuṣmíṇas pátiḥ
01.145.02	a	tám ít pr̥chanti ná simó ví pr̥chati svéneva dhī́ro mánasā yád ágrabhīt
01.145.02	c	ná mr̥ṣyate prathamáṁ nā́paraṁ váco 'syá krátvā sacate ápradr̥pitaḥ
01.145.03	a	tám íd gachanti juhvàs tám árvatīr víśvāny ékaḥ śr̥ṇavad vácāṁsi me
01.145.03	c	purupraiṣás táturir yajñasā́dhanó 'chidrotiḥ śíśur ā́datta sáṁ rábhaḥ
01.145.04	a	upasthā́yaṁ carati yát samā́rata sadyó jātás tatsāra yújyebhiḥ
01.145.04	c	abhí śvāntám mr̥śate nāndyè mudé yád īṁ gáchanty uśatī́r apiṣṭhitám
01.145.05	a	sá īm mr̥gó ápyo vanargúr úpa tvacy ùpamásyāṁ ní dhāyi
01.145.05	c	vy àbravīd vayúnā mártyebhyo 'gnír vidvā́m̐ r̥tacíd dhí satyáḥ
01.146.01	a	trimūrdhā́naṁ saptáraśmiṁ gr̥ṇīṣé 'nūnam agním pitrór upásthe
01.146.01	c	niṣattám asya cárato dhruvásya víśvā divó rocanā́paprivā́ṁsam
01.146.02	a	ukṣā́ mahā́m̐ abhí vavakṣa ene ajáras tasthāv itáūtir r̥ṣváḥ
01.146.02	c	urvyā́ḥ padó ní dadhāti sā́nau rihánty ū́dho aruṣā́so asya
01.146.03	a	samānáṁ vatsám abhí saṁcárantī víṣvag dhenū́ ví carataḥ suméke
01.146.03	c	anapavr̥jyā́m̐ ádhvano mímāne víśvān kétām̐ ádhi mahó dádhāne
01.146.04	a	dhī́rāsaḥ padáṁ kaváyo nayanti nā́nā hr̥dā́ rákṣamāṇā ajuryám
01.146.04	c	síṣāsantaḥ páry apaśyanta síndhum āvír ebhyo abhavat sū́ryo nr̥ŕ̥n
01.146.05	a	didr̥kṣéṇyaḥ pári kā́ṣṭhāsu jénya īḷényo mahó árbhāya jīváse
01.146.05	c	purutrā́ yád ábhavat sū́r áhaibhyo gárbhebhyo maghávā viśvádarśataḥ
01.147.01	a	kathā́ te agne śucáyanta āyór dadāśúr vā́jebhir āśuṣāṇā́ḥ
01.147.01	c	ubhé yát toké tánaye dádhānā r̥tásya sā́man raṇáyanta devā́ḥ
01.147.02	a	bódhā me asyá vácaso yaviṣṭha máṁhiṣṭhasya prábhr̥tasya svadhāvaḥ
01.147.02	c	pī́yati tvo ánu tvo gr̥ṇāti vandā́rus te tanvàṁ vande agne
01.147.03	a	yé pāyávo māmateyáṁ te agne páśyanto andháṁ duritā́d árakṣan
01.147.03	c	rarákṣa tā́n sukŕ̥to viśvávedā dípsanta íd ripávo nā́ha debhuḥ
01.147.04	a	yó no agne árarivām̐ aghāyúr arātīvā́ marcáyati dvayéna
01.147.04	c	mántro gurúḥ púnar astu só asmā ánu mr̥kṣīṣṭa tanvàṁ duruktaíḥ
01.147.05	a	utá vā yáḥ sahasya pravidvā́n márto mártam marcáyati dvayéna
01.147.05	c	átaḥ pāhi stavamāna stuvántam ágne mā́kir no duritā́ya dhāyīḥ
01.148.01	a	máthīd yád īṁ viṣṭó mātaríśvā hótāraṁ viśvā́psuṁ viśvádevyam
01.148.01	c	ní yáṁ dadhúr manuṣyāā̀su vikṣú svàr ṇá citráṁ vápuṣe vibhā́vam
01.148.02	a	dadānám ín ná dadabhanta mánmāgnír várūtham máma tásya cākan
01.148.02	c	juṣánta víśvāny asya kármópastutim bháramāṇasya kāróḥ
01.148.03	a	nítye cin nú yáṁ sádane jagr̥bhré práśastibhir dadhiré yajñíyāsaḥ
01.148.03	c	prá sū́ nayanta gr̥bháyanta iṣṭā́v áśvāso ná rathyò rārahāṇā́ḥ
01.148.04	a	purū́ṇi dasmó ní riṇāti jámbhair ā́d rocate vána ā́ vibhā́vā
01.148.04	c	ā́d asya vā́to ánu vāti śocír ástur ná śáryām asanā́m ánu dyū́n
01.148.05	a	ná yáṁ ripávo ná riṣaṇyávo gárbhe sántaṁ reṣaṇā́ reṣáyanti
01.148.05	c	andhā́ apaśyā́ ná dabhann abhikhyā́ nítyāsa īm pretā́ro arakṣan
01.149.01	a	maháḥ sá rāyá éṣate pátir dánn iná inásya vásunaḥ padá ā́
01.149.01	c	úpa dhrájantam ádrayo vidhánn ít
01.149.02	a	sá yó vŕ̥ṣā narā́ṁ ná ródasyoḥ śrávobhir ásti jīvápītasargaḥ
01.149.02	c	prá yáḥ sasrāṇáḥ śiśrītá yónau
01.149.03	a	ā́ yáḥ púraṁ nā́rmiṇīm ádīded átyaḥ kavír nabhanyò nā́rvā
01.149.03	c	sū́ro ná rurukvā́ñ chatā́tmā
01.149.04	a	abhí dvijánmā trī́ rocanā́ni víśvā rájāṁsi śuśucānó asthāt
01.149.04	c	hótā yájiṣṭho apā́ṁ sadhásthe
01.149.05	a	ayáṁ sá hótā yó dvijánmā víśvā dadhé vā́ryāṇi śravasyā́
01.149.05	c	márto yó asmai sutúko dadā́śa
01.150.01	a	purú tvā dāśvā́n voce 'rír agne táva svid ā́
01.150.01	c	todásyeva śaraṇá ā́ mahásya
01.150.02	a	vy àninásya dhanínaḥ prahoṣé cid áraruṣaḥ
01.150.02	c	kadā́ caná prajígato ádevayoḥ
01.150.03	a	sá candró vipra mártyo mahó vrā́dhantamo diví
01.150.03	c	prá prét te agne vanúṣaḥ syāma
01.151.01	a	mitráṁ ná yáṁ śímyā góṣu gavyávaḥ svādhyò vidáthe apsú jī́janan
01.151.01	c	árejetāṁ ródasī pā́jasā girā́ práti priyáṁ yajatáṁ janúṣām ávaḥ
01.151.02	a	yád dha tyád vām purumīḷhásya somínaḥ prá mitrā́so ná dadhiré svābhúvaḥ
01.151.02	c	ádha krátuṁ vidataṁ gātúm árcata utá śrutaṁ vr̥ṣaṇā pastyāā̀vataḥ
01.151.03	a	ā́ vām bhūṣan kṣitáyo jánma ródasyoḥ pravā́cyaṁ vr̥ṣaṇā dákṣase mahé
01.151.03	c	yád īm r̥tā́ya bháratho yád árvate prá hótrayā śímyā vītho adhvarám
01.151.04	a	prá sā́ kṣitír asura yā́ máhi priyá ŕ̥tāvānāv r̥tám ā́ ghoṣatho br̥hát
01.151.04	c	yuváṁ divó br̥ható dákṣam ābhúvaṁ gā́ṁ ná dhury úpa yuñjāthe apáḥ
01.151.05	a	mahī́ átra mahinā́ vā́ram r̥ṇvatho 'reṇávas túja ā́ sádman dhenávaḥ
01.151.05	c	sváranti tā́ uparátāti sū́ryam ā́ nimrúca uṣásas takvavī́r iva
01.151.06	a	ā́ vām r̥tā́ya keśínīr anūṣata mítra yátra váruṇa gātúm árcathaḥ
01.151.06	c	áva tmánā sr̥játam pínvataṁ dhíyo yuváṁ víprasya mánmanām irajyathaḥ
01.151.07	a	yó vāṁ yajñaíḥ śaśamānó ha dā́śati kavír hótā yájati manmasā́dhanaḥ
01.151.07	c	úpā́ha táṁ gáchatho vīthó adhvarám áchā gíraḥ sumatíṁ gantam asmayū́
01.151.08	a	yuvā́ṁ yajñaíḥ prathamā́ góbhir añjata ŕ̥tāvānā mánaso ná práyuktiṣu
01.151.08	c	bháranti vām mánmanā saṁyátā gíró 'dr̥pyatā mánasā revád āśāthe
01.151.09	a	revád váyo dadhāthe revád āśāthe nárā māyā́bhir itáūti mā́hinam
01.151.09	c	ná vāṁ dyā́vó 'habhir nótá síndhavo ná devatvám paṇáyo nā́naśur maghám
01.152.01	a	yuváṁ vástrāṇi pīvasā́ vasāthe yuvór áchidrā mántavo ha sárgāḥ
01.152.01	c	ávātiratam ánr̥tāni víśva r̥téna mitrāvaruṇā sacethe
01.152.02	a	etác caná tvo ví ciketad eṣāṁ satyó mántraḥ kaviśastá ŕ̥ghāvān
01.152.02	c	triráśriṁ hanti cáturaśrir ugró devanído há prathamā́ ajūryan
01.152.03	a	apā́d eti prathamā́ padvátīnāṁ kás tád vām mitrāvaruṇā́ ciketa
01.152.03	c	gárbho bhārám bharaty ā́ cid asya r̥tám píparty ánr̥taṁ ní tārīt
01.152.04	a	prayántam ít pári jāráṁ kanī́nām páśyāmasi nópanipádyamānam
01.152.04	c	ánavapr̥gṇā vítatā vásānam priyám mitrásya váruṇasya dhā́ma
01.152.05	a	anaśvó jātó anabhīśúr árvā kánikradat patayad ūrdhvásānuḥ
01.152.05	c	acíttam bráhma jujuṣur yúvānaḥ prá mitré dhā́ma váruṇe gr̥ṇántaḥ
01.152.06	a	ā́ dhenávo māmateyám ávantīr brahmapríyam pīpayan sásminn ū́dhan
01.152.06	c	pitvó bhikṣeta vayúnāni vidvā́n āsā́vívāsann áditim uruṣyet
01.152.07	a	ā́ vām mitrāvaruṇā havyájuṣṭiṁ námasā devāv ávasā vavr̥tyām
01.152.07	c	asmā́kam bráhma pŕ̥tanāsu sahyā asmā́kaṁ vr̥ṣṭír divyā́ supārā́
01.153.01	a	yájāmahe vām maháḥ sajóṣā havyébhir mitrāvaruṇā námobhiḥ
01.153.01	c	ghr̥taír ghr̥tasnū ádha yád vām asmé adhvaryávo ná dhītíbhir bháranti
01.153.02	a	prástutir vāṁ dhā́ma ná práyuktir áyāmi mitrāvaruṇā suvr̥ktíḥ
01.153.02	c	anákti yád vāṁ vidátheṣu hótā sumnáṁ vāṁ sūrír vr̥ṣaṇāv íyakṣan
01.153.03	a	pīpā́ya dhenúr áditir r̥tā́ya jánāya mitrāvaruṇā havirdé
01.153.03	c	hinóti yád vāṁ vidáthe saparyán sá rātáhavyo mā́nuṣo ná hótā
01.153.04	a	utá vāṁ vikṣú mádyāsv ándho gā́va ā́paś ca pīpayanta devī́ḥ
01.153.04	c	utó no asyá pūrvyáḥ pátir dán vītám pātám páyasa usríyāyāḥ
01.154.01	a	víṣṇor nú kaṁ vīryāā̀ṇi prá vocaṁ yáḥ pā́rthivāni vimamé rájāṁsi
01.154.01	c	yó áskabhāyad úttaraṁ sadhásthaṁ vicakramāṇás tredhórugāyáḥ
01.154.02	a	prá tád víṣṇu stavate vīryèṇa mr̥gó ná bhīmáḥ kucaró giriṣṭhā́ḥ
01.154.02	c	yásyorúṣu triṣú vikrámaṇeṣv adhikṣiyánti bhúvanāni víśvā
01.154.03	a	prá víṣṇave śūṣám etu mánma girikṣíta urugāyā́ya vŕ̥ṣṇe
01.154.03	c	yá idáṁ dīrghám práyataṁ sadhástham éko vimamé tribhír ít padébhiḥ
01.154.04	a	yásya trī́ pūrṇā́ mádhunā padā́ny ákṣīyamāṇā svadháyā mádanti
01.154.04	c	yá u tridhā́tu pr̥thivī́m utá dyā́m éko dādhā́ra bhúvanāni víśvā
01.154.05	a	tád asya priyám abhí pā́tho aśyāṁ náro yátra devayávo mádanti
01.154.05	c	urukramásya sá hí bándhur itthā́ víṣṇoḥ padé paramé mádhva útsaḥ
01.154.06	a	tā́ vāṁ vā́stūny uśmasi gámadhyai yátra gā́vo bhū́riśr̥ṅgā ayā́saḥ
01.154.06	c	átrā́ha tád urugāyásya vŕ̥ṣṇaḥ paramám padám áva bhāti bhū́ri
01.155.01	a	prá vaḥ pā́ntam ándhaso dhiyāyaté mahé śū́rāya víṣṇave cārcata
01.155.01	c	yā́ sā́nuni párvatānām ádābhyā mahás tasthátur árvateva sādhúnā
01.155.02	a	tveṣám itthā́ samáraṇaṁ śímīvator índrāviṣṇū sutapā́ vām uruṣyati
01.155.02	c	yā́ mártyāya pratidhīyámānam ít kr̥śā́nor ástur asanā́m uruṣyáthaḥ
01.155.03	a	tā́ īṁ vardhanti máhy asya paúṁsyaṁ ní mātárā nayati rétase bhujé
01.155.03	c	dádhāti putró 'varam páram pitúr nā́ma tr̥tī́yam ádhi rocané diváḥ
01.155.04	a	tát tad íd asya paúṁsyaṁ gr̥ṇīmasīnásya trātúr avr̥kásya mīḷhúṣaḥ
01.155.04	c	yáḥ pā́rthivāni tribhír íd vígāmabhir urú krámiṣṭorugāyā́ya jīváse
01.155.05	a	dvé íd asya krámaṇe svardŕ̥śo 'bhikhyā́ya mártyo bhuraṇyati
01.155.05	c	tr̥tī́yam asya nákir ā́ dadharṣati váyaś caná patáyantaḥ patatríṇaḥ
01.155.06	a	catúrbhiḥ sākáṁ navatíṁ ca nā́mabhiś cakráṁ ná vr̥ttáṁ vyátīm̐r avīvipat
01.155.06	c	br̥háccharīro vimímāna ŕ̥kvabhir yúvā́kumāraḥ práty ety āhavám
01.156.01	a	bhávā mitró ná śévyo ghr̥tā́sutir víbhūtadyumna evayā́ u sapráthāḥ
01.156.01	c	ádhā te viṣṇo vidúṣā cid árdhya stómo yajñáś ca rā́dhyo havíṣmatā
01.156.02	a	yáḥ pūrvyā́ya vedháse návīyase sumájjānaye víṣṇave dádāśati
01.156.02	c	yó jātám asya maható máhi brávat séd u śrávobhir yújyaṁ cid abhy àsat
01.156.03	a	tám u stotāraḥ pūrvyáṁ yáthā vidá r̥tásya gárbhaṁ janúṣā pipartana
01.156.03	c	ā́sya jānánto nā́ma cid vivaktana mahás te viṣṇo sumatím bhajāmahe
01.156.04	a	tám asya rā́jā váruṇas tám aśvínā krátuṁ sacanta mā́rutasya vedhásaḥ
01.156.04	c	dādhā́ra dákṣam uttamám aharvídaṁ vrajáṁ ca víṣṇuḥ sákhivām̐ aporṇuté
01.156.05	a	ā́ yó vivā́ya sacáthāya daívya índrāya víṣṇuḥ sukŕ̥te sukŕ̥ttaraḥ
01.156.05	c	vedhā́ ajinvat triṣadhasthá ā́ryam r̥tásya bhāgé yájamānam ā́bhajat
01.157.01	a	ábodhy agnír jmá úd eti sū́ryo vy ùṣā́ś candrā́ mahy āā̀vo arcíṣā
01.157.01	c	ā́yukṣātām aśvínā yā́tave rátham prā́sāvīd deváḥ savitā́ jágat pŕ̥thak
01.157.02	a	yád yuñjā́the vŕ̥ṣaṇam aśvinā ráthaṁ ghr̥téna no mádhunā kṣatrám ukṣatam
01.157.02	c	asmā́kam bráhma pŕ̥tanāsu jinvataṁ vayáṁ dhánā śū́rasātā bhajemahi
01.157.03	a	arvā́ṅ tricakró madhuvā́hano rátho jīrā́śvo aśvínor yātu súṣṭutaḥ
01.157.03	c	trivandhuró maghávā viśvásaubhagaḥ śáṁ na ā́ vakṣad dvipáde cátuṣpade
01.157.04	a	ā́ na ū́rjaṁ vahatam aśvinā yuvám mádhumatyā naḥ káśayā mimikṣatam
01.157.04	c	prā́yus tā́riṣṭaṁ nī́ rápāṁsi mr̥kṣataṁ sédhataṁ dvéṣo bhávataṁ sacābhúvā
01.157.05	a	yuváṁ ha gárbhaṁ jágatīṣu dhattho yuváṁ víśveṣu bhúvaneṣv antáḥ
01.157.05	c	yuvám agníṁ ca vr̥ṣaṇāv apáś ca vánaspátīm̐r aśvināv aírayethām
01.157.06	a	yuváṁ ha stho bhiṣájā bheṣajébhir átho ha stho rathyāā̀ rā́thyebhiḥ
01.157.06	c	átho ha kṣatrám ádhi dhattha ugrā yó vāṁ havíṣmān mánasā dadā́śa
01.158.01	a	vásū rudrā́ purumántū vr̥dhántā daśasyátaṁ no vr̥ṣaṇāv abhíṣṭau
01.158.01	c	dásrā ha yád rékṇa aucathyó vām prá yát sasrā́the ákavābhir ūtī́
01.158.02	a	kó vāṁ dāśat sumatáye cid asyaí vásū yád dhéthe námasā padé góḥ
01.158.02	c	jigr̥tám asmé revátīḥ púraṁdhīḥ kāmapréṇeva mánasā cárantā
01.158.03	a	yuktó ha yád vāṁ taugryā́ya perúr ví mádhye árṇaso dhā́yi pajráḥ
01.158.03	c	úpa vām ávaḥ śaraṇáṁ gameyaṁ śū́ro nā́jma patáyadbhir évaiḥ
01.158.04	a	úpastutir aucathyám uruṣyen mā́ mā́m imé patatríṇī ví dugdhām
01.158.04	c	mā́ mā́m édho dáśatayaś citó dhāk prá yád vām baddhás tmáni khā́dati kṣā́m
01.158.05	a	ná mā garan nadyò mātŕ̥tamā dāsā́ yád īṁ súsamubdham avā́dhuḥ
01.158.05	c	śíro yád asya traitanó vitákṣat svayáṁ dāsá úro áṁsāv ápi gdha
01.158.06	a	dīrghátamā māmateyó jujurvā́n daśamé yugé
01.158.06	c	apā́m árthaṁ yatī́nām brahmā́ bhavati sā́rathiḥ
01.159.01	a	prá dyā́vā yajñaíḥ pr̥thivī́ r̥tāvŕ̥dhā mahī́ stuṣe vidátheṣu prácetasā
01.159.01	c	devébhir yé deváputre sudáṁsasetthā́ dhiyā́ vā́ryāṇi prabhū́ṣataḥ
01.159.02	a	utá manye pitúr adrúho máno mātúr máhi svátavas tád dhávīmabhiḥ
01.159.02	c	surétasā pitárā bhū́ma cakratur urú prajā́yā amŕ̥taṁ várīmabhiḥ
01.159.03	a	té sūnávaḥ svápasaḥ sudáṁsaso mahī́ jajñur mātárā pūrvácittaye
01.159.03	c	sthātúś ca satyáṁ jágataś ca dhármaṇi putrásya pāthaḥ padám ádvayāvinaḥ
01.159.04	a	té māyíno mamire suprácetaso jāmī́ sáyonī mithunā́ sámokasā
01.159.04	c	návyaṁ navyaṁ tántum ā́ tanvate diví samudré antáḥ kaváyaḥ sudītáyaḥ
01.159.05	a	tád rā́dho adyá savitúr váreṇyaṁ vayáṁ devásya prasavé manāmahe
01.159.05	c	asmábhyaṁ dyāvāpr̥thivī sucetúnā rayíṁ dhattaṁ vásumantaṁ śatagvínam
01.160.01	a	té hí dyā́vāpr̥thivī́ viśváśambhuva r̥tā́varī rájaso dhārayátkavī
01.160.01	c	sujánmanī dhiṣáṇe antár īyate devó devī́ dhármaṇā sū́ryaḥ śúciḥ
01.160.02	a	uruvyácasā mahínī asaścátā pitā́ mātā́ ca bhúvanāni rakṣataḥ
01.160.02	c	sudhŕ̥ṣṭame vapuṣyè ná ródasī pitā́ yát sīm abhí rūpaír ávāsayat
01.160.03	a	sá váhniḥ putráḥ pitróḥ pavítravān punā́ti dhī́ro bhúvanāni māyáyā
01.160.03	c	dhenúṁ ca pŕ̥śniṁ vr̥ṣabháṁ surétasaṁ viśvā́hā śukrám páyo asya dukṣata
01.160.04	a	ayáṁ devā́nām apásām apástamo yó jajā́na ródasī viśváśambhuvā
01.160.04	c	ví yó mamé rájasī sukratūyáyājárebhi skámbhanebhiḥ sám ānr̥ce
01.160.05	a	té no gr̥ṇāné mahinī máhi śrávaḥ kṣatráṁ dyāvāpr̥thivī dhāsatho br̥hát
01.160.05	c	yénābhí kr̥ṣṭī́s tatánāma viśváhā panā́yyam ójo asmé sám invatam
01.161.01	a	kím u śréṣṭhaḥ kíṁ yáviṣṭho na ā́jagan kím īyate dūtyàṁ kád yád ūcimá
01.161.01	c	ná nindima camasáṁ yó mahākuló 'gne bhrātar drúṇa íd bhūtím ūdima
01.161.02	a	ékaṁ camasáṁ catúraḥ kr̥ṇotana tád vo devā́ abruvan tád va ā́gamam
01.161.02	c	saúdhanvanā yády evā́ kariṣyátha sākáṁ devaír yajñíyāso bhaviṣyatha
01.161.03	a	agníṁ dūtám práti yád ábravītanā́śvaḥ kártvo rátha utéhá kártvaḥ
01.161.03	c	dhenúḥ kártvā yuvaśā́ kártvā dvā́ tā́ni bhrātar ánu vaḥ kr̥tvy émasi
01.161.04	a	cakr̥vā́ṁsa r̥bhavas tád apr̥chata kvéd abhūd yáḥ syá dūtó na ā́jagan
01.161.04	c	yadā́vā́khyac camasā́ñ catúraḥ kr̥tā́n ā́d ít tváṣṭā gnā́sv antár ny āā̀naje
01.161.05	a	hánāmainām̐ íti tváṣṭā yád ábravīc camasáṁ yé devapā́nam ánindiṣuḥ
01.161.05	c	anyā́ nā́māni kr̥ṇvate suté sácām̐ anyaír enān kanyāā̀ nā́mabhi sparat
01.161.06	a	índro hárī yuyujé aśvínā rátham bŕ̥haspátir viśvárūpām úpājata
01.161.06	c	r̥bhúr víbhvā vā́jo devā́m̐ agachata svápaso yajñíyam bhāgám aitana
01.161.07	a	níś cármaṇo gā́m ariṇīta dhītíbhir yā́ járantā yuvaśā́ tā́kr̥ṇotana
01.161.07	c	saúdhanvanā áśvād áśvam atakṣata yuktvā́ rátham úpa devā́m̐ ayātana
01.161.08	a	idám udakám pibatéty abravītanedáṁ vā ghā pibatā muñjanéjanam
01.161.08	c	saúdhanvanā yádi tán néva háryatha tr̥tī́ye ghā sávane mādayādhvai
01.161.09	a	ā́po bhū́yiṣṭhā íty éko abravīd agnír bhū́yiṣṭha íty anyó abravīt
01.161.09	c	vadharyántīm bahúbhyaḥ praíko abravīd r̥tā́ vádantaś camasā́m̐ apiṁśata
01.161.10	a	śroṇā́m éka udakáṁ gā́m ávājati māṁsám ékaḥ piṁśati sūnáyā́bhr̥tam
01.161.10	c	ā́ nimrúcaḥ śákr̥d éko ápābharat kíṁ svit putrébhyaḥ pitárā úpāvatuḥ
01.161.11	a	udvátsv asmā akr̥ṇotanā tŕ̥ṇaṁ nivátsv apáḥ svapasyáyā naraḥ
01.161.11	c	ágohyasya yád ásastanā gr̥hé tád adyédám r̥bhavo nā́nu gachatha
01.161.12	a	sammī́lya yád bhúvanā paryásarpata kvà svit tātyā́ pitárā va āsatuḥ
01.161.12	c	áśapata yáḥ karásnaṁ va ādadé yáḥ prā́bravīt pró tásmā abravītana
01.161.13	a	suṣupvā́ṁsa r̥bhavas tád apr̥chatā́gohya ká idáṁ no abūbudhat
01.161.13	c	śvā́nam bastó bodhayitā́ram abravīt saṁvatsará idám adyā́ vy àkhyata
01.161.14	a	divā́ yānti marúto bhū́myāgnír ayáṁ vā́to antárikṣeṇa yāti
01.161.14	c	adbhír yāti váruṇaḥ samudraír yuṣmā́m̐ ichántaḥ śavaso napātaḥ
01.162.01	a	mā́ no mitró váruṇo aryamā́yúr índra r̥bhukṣā́ marútaḥ pári khyan
01.162.01	c	yád vājíno devájātasya sápteḥ pravakṣyā́mo vidáthe vīryāā̀ṇi
01.162.02	a	yán nirṇíjā rékṇasā prā́vr̥tasya rātíṁ gr̥bhītā́m mukható náyanti
01.162.02	c	súprāṅ ajó mémyad viśvárūpa indrāpūṣṇóḥ priyám ápy eti pā́thaḥ
01.162.03	a	eṣá chā́gaḥ puró áśvena vājínā pūṣṇó bhāgó nīyate viśvádevyaḥ
01.162.03	c	abhipríyaṁ yát puroḷā́śam árvatā tváṣṭéd enaṁ sauśravasā́ya jinvati
01.162.04	a	yád dhaviṣyàm r̥tuśó devayā́naṁ trír mā́nuṣāḥ páry áśvaṁ náyanti
01.162.04	c	átrā pūṣṇáḥ prathamó bhāgá eti yajñáṁ devébhyaḥ prativedáyann ajáḥ
01.162.05	a	hótādhvaryúr ā́vayā agnimindhó grāvagrābhá utá śáṁstā súvipraḥ
01.162.05	c	téna yajñéna svàraṁkr̥tena sv .ìṣṭena vakṣáṇā ā́ pr̥ṇadhvam
01.162.06	a	yūpavraskā́ utá yé yūpavāhā́ś caṣā́laṁ yé aśvayūpā́ya tákṣati
01.162.06	c	yé cā́rvate pácanaṁ sambháranty utó téṣām abhígūrtir na invatu
01.162.07	a	úpa prā́gāt sumán me 'dhāyi mánma devā́nām ā́śā úpa vītápr̥ṣṭhaḥ
01.162.07	c	ánv enaṁ víprā ŕ̥ṣayo madanti devā́nām puṣṭé cakr̥mā subándhum
01.162.08	a	yád vājíno dā́ma saṁdā́nam árvato yā́ śīrṣaṇyāā̀ raśanā́ rájjur asya
01.162.08	c	yád vā ghāsya prábhr̥tam āsyè tŕ̥ṇaṁ sárvā tā́ te ápi devéṣv astu
01.162.09	a	yád áśvasya kravíṣo mákṣikā́śa yád vā svárau svádhitau riptám ásti
01.162.09	c	yád dhástayoḥ śamitúr yán nakhéṣu sárvā tā́ te ápi devéṣv astu
01.162.10	a	yád ū́vadhyam udárasyāpavā́ti yá āmásya kravíṣo gandhó ásti
01.162.10	c	sukr̥tā́ tác chamitā́raḥ kr̥ṇvantūtá médhaṁ śr̥tapā́kam pacantu
01.162.11	a	yát te gā́trād agnínā pacyámānād abhí śū́laṁ níhatasyāvadhā́vati
01.162.11	c	mā́ tád bhū́myām ā́ śriṣan mā́ tŕ̥ṇeṣu devébhyas tád uśádbhyo rātám astu
01.162.12	a	yé vājínam paripáśyanti pakváṁ yá īm āhúḥ surabhír nír haréti
01.162.12	c	yé cā́rvato māṁsabhikṣā́m upā́sata utó téṣām abhígūrtir na invatu
01.162.13	a	yán nī́kṣaṇam mām̐spácanyā ukhā́yā yā́ pā́trāṇi yūṣṇá āsécanāni
01.162.13	c	ūṣmaṇyāā̀pidhā́nā carūṇā́m aṅkā́ḥ sūnā́ḥ pári bhūṣanty áśvam
01.162.14	a	nikrámaṇaṁ niṣádanaṁ vivártanaṁ yác ca páḍbīśam árvataḥ
01.162.14	c	yác ca papaú yác ca ghāsíṁ jaghā́sa sárvā tā́ te ápi devéṣv astu
01.162.15	a	mā́ tvāgnír dhvanayīd dhūmágandhir mókhā́ bhrā́janty abhí vikta jághriḥ
01.162.15	c	iṣṭáṁ vītám abhígūrtaṁ váṣaṭkr̥taṁ táṁ devā́saḥ práti gr̥bhṇanty áśvam
01.162.16	a	yád áśvāya vā́sa upastr̥ṇánty adhīvāsáṁ yā́ híraṇyāny asmai
01.162.16	c	saṁdā́nam árvantam páḍbīśam priyā́ devéṣv ā́ yāmayanti
01.162.17	a	yát te sādé máhasā śū́kr̥tasya pā́rṣṇyā vā káśayā vā tutóda
01.162.17	c	srucéva tā́ havíṣo adhvaréṣu sárvā tā́ te bráhmaṇā sūdayāmi
01.162.18	a	cátustriṁśad vājíno devábandhor váṅkrīr áśvasya svádhitiḥ sám eti
01.162.18	c	áchidrā gā́trā vayúnā kr̥ṇota páruṣ parur anughúṣyā ví śasta
01.162.19	a	ékas tváṣṭur áśvasyā viśastā́ dvā́ yantā́rā bhavatas tátha r̥túḥ
01.162.19	c	yā́ te gā́trāṇām r̥tuthā́ kr̥ṇómi tā́ tā píṇḍānām prá juhomy agnaú
01.162.20	a	mā́ tvā tapat priyá ātmā́piyántam mā́ svádhitis tanvà ā́ tiṣṭhipat te
01.162.20	c	mā́ te gr̥dhnúr aviśastā́tihā́ya chidrā́ gā́trāṇy asínā míthū kaḥ
01.162.21	a	ná vā́ u etán mriyase ná riṣyasi devā́m̐ íd eṣi pathíbhiḥ sugébhiḥ
01.162.21	c	hárī te yúñjā pŕ̥ṣatī abhūtām úpāsthād vājī́ dhurí rā́sabhasya
01.162.22	a	sugávyaṁ no vājī́ sváśvyam puṁsáḥ putrā́m̐ utá viśvāpúṣaṁ rayím
01.162.22	c	anāgāstváṁ no áditiḥ kr̥ṇotu kṣatráṁ no áśvo vanatāṁ havíṣmān
01.163.01	a	yád ákrandaḥ prathamáṁ jā́yamāna udyán samudrā́d utá vā púrīṣāt
01.163.01	c	śyenásya pakṣā́ hariṇásya bāhū́ upastútyam máhi jātáṁ te arvan
01.163.02	a	yaména dattáṁ tritá enam āyunag índra eṇam prathamó ádhy atiṣṭhat
01.163.02	c	gandharvó asya raśanā́m agr̥bhṇāt sū́rād áśvaṁ vasavo nír ataṣṭa
01.163.03	a	ási yamó ásy ādityó arvann ási tritó gúhyena vraténa
01.163.03	c	ási sómena samáyā vípr̥kta āhús te trī́ṇi diví bándhanāni
01.163.04	a	trī́ṇi ta āhur diví bándhanāni trī́ṇy apsú trī́ṇy antáḥ samudré
01.163.04	c	utéva me váruṇaś chantsy arvan yátrā ta āhúḥ paramáṁ janítram
01.163.05	a	imā́ te vājinn avamā́rjanānīmā́ śaphā́nāṁ sanitúr nidhā́nā
01.163.05	c	átrā te bhadrā́ raśanā́ apaśyam r̥tásya yā́ abhirákṣanti gopā́ḥ
01.163.06	a	ātmā́naṁ te mánasārā́d ajānām avó divā́ patáyantam pataṁgám
01.163.06	c	śíro apaśyam pathíbhiḥ sugébhir areṇúbhir jéhamānam patatrí
01.163.07	a	átrā te rūpám uttamám apaśyaṁ jígīṣamāṇam iṣá ā́ padé góḥ
01.163.07	c	yadā́ te márto ánu bhógam ā́naḷ ā́d íd grásiṣṭha óṣadhīr ajīgaḥ
01.163.08	a	ánu tvā rátho ánu máryo arvann ánu gā́vó 'nu bhágaḥ kanī́nām
01.163.08	c	ánu vrā́tāsas táva sakhyám īyur ánu devā́ mamire vīryàṁ te
01.163.09	a	híraṇyaśr̥ṅgó 'yo asya pā́dā mánojavā ávara índra āsīt
01.163.09	c	devā́ íd asya havirádyam āyan yó árvantam prathamó adhyátiṣṭhat
01.163.10	a	īrmā́ntāsaḥ sílikamadhyamāsaḥ sáṁ śū́raṇāso divyā́so átyāḥ
01.163.10	c	haṁsā́ iva śreṇiśó yatante yád ā́kṣiṣur divyám ájmam áśvāḥ
01.163.11	a	táva śárīram patayiṣṇv àrvan táva cittáṁ vā́ta iva dhrájīmān
01.163.11	c	táva śŕ̥ṅgāṇi víṣṭhitā purutrā́raṇyeṣu járbhurāṇā caranti
01.163.12	a	úpa prā́gāc chásanaṁ vājy árvā devadrī́cā mánasā dī́dhyānaḥ
01.163.12	c	ajáḥ puró nīyate nā́bhir asyā́nu paścā́t kaváyo yanti rebhā́ḥ
01.163.13	a	úpa prā́gāt paramáṁ yát sadhástham árvām̐ áchā pitáram mātáraṁ ca
01.163.13	c	adyā́ devā́ñ júṣṭatamo hí gamyā́ áthā́ śāste dāśúṣe vā́ryāṇi
01.164.01	a	asyá vāmásya palitásya hótus tásya bhrā́tā madhyamó asty áśnaḥ
01.164.01	c	tr̥tī́yo bhrā́tā ghr̥tápr̥ṣṭho asyā́trāpaśyaṁ viśpátiṁ saptáputram
01.164.02	a	saptá yuñjanti rátham ékacakram éko áśvo vahati saptánāmā
01.164.02	c	trinā́bhi cakrám ajáram anarváṁ yátremā́ víśvā bhúvanā́dhi tasthúḥ
01.164.03	a	imáṁ rátham ádhi yé saptá tasthúḥ saptácakraṁ saptá vahanty áśvāḥ
01.164.03	c	saptá svásāro abhí sáṁ navante yátra gávāṁ níhitā saptá nā́ma
01.164.04	a	kó dadarśa prathamáṁ jā́yamānam asthanvántaṁ yád anasthā́ bíbharti
01.164.04	c	bhū́myā ásur ásr̥g ātmā́ kvà svit kó vidvā́ṁsam úpa gāt práṣṭum etát
01.164.05	a	pā́kaḥ pr̥chāmi mánasā́vijānan devā́nām enā́ níhitā padā́ni
01.164.05	c	vatsé baṣkáyé 'dhi saptá tántūn ví tatnire kaváya ótavā́ u
01.164.06	a	ácikitvāñ cikitúṣaś cid átra kavī́n pr̥chāmi vidmáne ná vidvā́n
01.164.06	c	ví yás tastámbha ṣáḷ imā́ rájāṁsy ajásya rūpé kím ápi svid ékam
01.164.07	a	ihá bravītu yá īm aṅgá védāsyá vāmásya níhitam padáṁ véḥ
01.164.07	c	śīrṣṇáḥ kṣīráṁ duhrate gā́vo asya vavríṁ vásānā udakám padā́puḥ
01.164.08	a	mātā́ pitáram r̥tá ā́ babhāja dhīty ágre mánasā sáṁ hí jagmé
01.164.08	c	sā́ bībhatsúr gárbharasā níviddhā námasvanta íd upavākám īyuḥ
01.164.09	a	yuktā́ mātā́sīd dhurí dákṣiṇāyā átiṣṭhad gárbho vr̥janī́ṣv antáḥ
01.164.09	c	ámīmed vatsó ánu gā́m apaśyad viśvarūpyàṁ triṣú yójaneṣu
01.164.10	a	tisró mātr̥ŕ̥s trī́n pitr̥ŕ̥n bíbhrad éka ūrdhvás tasthau ném áva glāpayanti
01.164.10	c	mantráyante divó amúṣya pr̥ṣṭhé viśvavídaṁ vā́cam áviśvaminvām
01.164.11	a	dvā́daśāraṁ nahí táj járāya várvarti cakrám pári dyā́m r̥tásya
01.164.11	c	ā́ putrā́ agne mithunā́so átra saptá śatā́ni viṁśatíś ca tasthuḥ
01.164.12	a	páñcapādam pitáraṁ dvā́daśākr̥tiṁ divá āhuḥ páre árdhe purīṣíṇam
01.164.12	c	áthemé anyá úpare vicakṣaṇáṁ saptácakre ṣáḷara āhur árpitam
01.164.13	a	páñcāre cakré parivártamāne tásminn ā́ tasthur bhúvanāni víśvā
01.164.13	c	tásya nā́kṣas tapyate bhū́ribhāraḥ sanā́d evá ná śīryate sánābhiḥ
01.164.14	a	sánemi cakrám ajáraṁ ví vāvr̥ta uttānā́yāṁ dáśa yuktā́ vahanti
01.164.14	c	sū́ryasya cákṣū rájasaity ā́vr̥taṁ tásminn ā́rpitā bhúvanāni víśvā
01.164.15	a	sākaṁjā́nāṁ saptátham āhur ekajáṁ ṣáḷ íd yamā́ ŕ̥ṣayo devajā́ íti
01.164.15	c	téṣām iṣṭā́ni víhitāni dhāmaśá sthātré rejante víkr̥tāni rūpaśáḥ
01.164.16	a	stríyaḥ satī́s tā́m̐ u me puṁsá āhuḥ páśyad akṣaṇvā́n ná ví cetad andháḥ
01.164.16	c	kavír yáḥ putráḥ sá īm ā́ ciketa yás tā́ vijānā́t sá pitúṣ pitā́sat
01.164.17	a	aváḥ páreṇa pará enā́vareṇa padā́ vatsám bíbhratī gaúr úd asthāt
01.164.17	c	sā́ kadrī́cī káṁ svid árdham párāgāt kvà svit sūte nahí yūthé antáḥ
01.164.18	a	aváḥ páreṇa pitáraṁ yó asyānuvéda pará enā́vareṇa
01.164.18	c	kavīyámānaḥ ká ihá prá vocad devám mánaḥ kúto ádhi prájātam
01.164.19	a	yé arvā́ñcas tā́m̐ u párāca āhur yé párāñcas tā́m̐ u arvā́ca āhuḥ
01.164.19	c	índraś ca yā́ cakráthuḥ soma tā́ni dhurā́ ná yuktā́ rájaso vahanti
01.164.20	a	dvā́ suparṇā́ sayújā sákhāyā samānáṁ vr̥kṣám pári ṣasvajāte
01.164.20	c	táyor anyáḥ píppalaṁ svādv átty ánaśnann anyó abhí cākaśīti
01.164.21	a	yátrā suparṇā́ amŕ̥tasya bhāgám ánimeṣaṁ vidáthābhisváranti
01.164.21	c	inó víśvasya bhúvanasya gopā́ḥ sá mā dhī́raḥ pā́kam átrā́ viveśa
01.164.22	a	yásmin vr̥kṣé madhvádaḥ suparṇā́ niviśánte súvate cā́dhi víśve
01.164.22	c	tásyéd āhuḥ píppalaṁ svādv ágre tán nón naśad yáḥ pitáraṁ ná véda
01.164.23	a	yád gāyatré ádhi gāyatrám ā́hitaṁ traíṣṭubhād vā traíṣṭubhaṁ nirátakṣata
01.164.23	c	yád vā jágaj jágaty ā́hitam padáṁ yá ít tád vidús té amr̥tatvám ānaśuḥ
01.164.24	a	gāyatréṇa práti mimīte arkám arkéṇa sā́ma traíṣṭubhena vākám
01.164.24	c	vākéna vākáṁ dvipádā cátuṣpadākṣáreṇa mimate saptá vā́ṇīḥ
01.164.25	a	jágatā síndhuṁ divy àstabhāyad rathaṁtaré sū́ryam páry apaśyat
01.164.25	c	gāyatrásya samídhas tisrá āhus táto mahnā́ prá ririce mahitvā́
01.164.26	a	úpa hvaye sudúghāṁ dhenúm etā́ṁ suhásto godhúg utá dohad enām
01.164.26	c	śréṣṭhaṁ saváṁ savitā́ sāviṣan no 'bhīā̀ddho gharmás tád u ṣú prá vocam
01.164.27	a	hiṅkr̥ṇvatī́ vasupátnī vásūnāṁ vatsám ichántī mánasābhy ā́gāt
01.164.27	c	duhā́m aśvíbhyām páyo aghnyéyáṁ sā́ vardhatām mahaté saúbhagāya
01.164.28	a	gaúr amīmed ánu vatsám miṣántam mūrdhā́naṁ híṅṅ akr̥ṇon mā́tavā́ u
01.164.28	c	sŕ̥kvāṇaṁ gharmám abhí vāvaśānā́ mímāti māyúm páyate páyobhiḥ
01.164.29	a	ayáṁ sá śiṅkte yéna gaúr abhī́vr̥tā mímāti māyúṁ dhvasánāv ádhi śritā́
01.164.29	c	sā́ cittíbhir ní hí cakā́ra mártyaṁ vidyúd bhávantī práti vavrím auhata
01.164.30	a	anác chaye turágātu jīvám éjad dhruvám mádhya ā́ pastyāā̀nām
01.164.30	c	jīvó mr̥tásya carati svadhā́bhir ámartyo mártyenā sáyoniḥ
01.164.31	a	ápaśyaṁ gopā́m ánipadyamānam ā́ ca párā ca pathíbhiś cárantam
01.164.31	c	sá sadhrī́cīḥ sá víṣūcīr vásāna ā́ varīvarti bhúvaneṣv antáḥ
01.164.32	a	yá īṁ cakā́ra ná só asyá veda yá īṁ dadárśa hírug ín nú tásmāt
01.164.32	c	sá mātúr yónā párivīto antár bahuprajā́ nírr̥tim ā́ viveśa
01.164.33	a	dyaúr me pitā́ janitā́ nā́bhir átra bándhur me mātā́ pr̥thivī́ mahī́yám
01.164.33	c	uttānáyoś camvòr yónir antár átrā pitā́ duhitúr gárbham ā́dhāt
01.164.34	a	pr̥chā́mi tvā páram ántam pr̥thivyā́ḥ pr̥chā́mi yátra bhúvanasya nā́bhiḥ
01.164.34	c	pr̥chā́mi tvā vŕ̥ṣṇo áśvasya rétaḥ pr̥chā́mi vācáḥ paramáṁ vyòma
01.164.35	a	iyáṁ védiḥ páro ántaḥ pr̥thivyā́ ayáṁ yajñó bhúvanasya nā́bhiḥ
01.164.35	c	ayáṁ sómo vŕ̥ṣṇo áśvasya réto brahmā́yáṁ vācáḥ paramáṁ vyòma
01.164.36	a	saptā́rdhagarbhā́ bhúvanasya réto víṣṇos tiṣṭhanti pradíśā vídharmaṇi
01.164.36	c	té dhītíbhir mánasā té vipaścítaḥ paribhúvaḥ pári bhavanti viśvátaḥ
01.164.37	a	ná ví jānāmi yád ivedám ásmi niṇyáḥ sáṁnaddho mánasā carāmi
01.164.37	c	yadā́ mā́gan prathamajā́ r̥tásyā́d íd vācó aśnuve bhāgám asyā́ḥ
01.164.38	a	ápāṅ prā́ṅ eti svadháyā gr̥bhītó 'martyo mártyenā sáyoniḥ
01.164.38	c	tā́ śáśvantā viṣūcī́nā viyántā ny ànyáṁ cikyúr ná ní cikyur anyám
01.164.39	a	r̥có akṣáre paramé vyòman yásmin devā́ ádhi víśve niṣedúḥ
01.164.39	c	yás tán ná véda kím r̥cā́ kariṣyati yá ít tád vidús tá imé sám āsate
01.164.40	a	sūyavasā́d bhágavatī hí bhūyā́ átho vayám bhágavantaḥ syāma
01.164.40	c	addhí tŕ̥ṇam aghnye viśvadā́nīm píba śuddhám udakám ācárantī
01.164.41	a	gaurī́r mimāya salilā́ni tákṣaty ékapadī dvipádī sā́ cátuṣpadī
01.164.41	c	aṣṭā́padī návapadī babhūvúṣī sahásrākṣarā paramé vyòman
01.164.42	a	tásyāḥ samudrā́ ádhi ví kṣaranti téna jīvanti pradíśaś cátasraḥ
01.164.42	c	tátaḥ kṣaraty akṣáraṁ tád víśvam úpa jīvati
01.164.43	a	śakamáyaṁ dhūmám ārā́d apaśyaṁ viṣūvátā pará enā́vareṇa
01.164.43	c	ukṣā́ṇam pŕ̥śnim apacanta vīrā́s tā́ni dhármāṇi prathamā́ny āsan
01.164.44	a	tráyaḥ keśína r̥tuthā́ ví cakṣate saṁvatsaré vapata éka eṣām
01.164.44	c	víśvam éko abhí caṣṭe śácībhir dhrā́jir ékasya dadr̥śe ná rūpám
01.164.45	a	catvā́ri vā́k párimitā padā́ni tā́ni vidur brāhmaṇā́ yé manīṣíṇaḥ
01.164.45	c	gúhā trī́ṇi níhitā néṅgayanti turī́yaṁ vācó manuṣyāā̀ vadanti
01.164.46	a	índram mitráṁ váruṇam agním āhur átho divyáḥ sá suparṇó garútmān
01.164.46	c	ékaṁ sád víprā bahudhā́ vadanty agníṁ yamám mātaríśvānam āhuḥ
01.164.47	a	kr̥ṣṇáṁ niyā́naṁ hárayaḥ suparṇā́ apó vásānā dívam út patanti
01.164.47	c	tá ā́vavr̥tran sádanād r̥tásyā́d íd ghr̥téna pr̥thivī́ vy ùdyate
01.164.48	a	dvā́daśa pradháyaś cakrám ékaṁ trī́ṇi nábhyāni ká u tác ciketa
01.164.48	c	tásmin sākáṁ triśatā́ ná śaṅkávo 'rpitā́ḥ ṣaṣṭír ná calācalā́saḥ
01.164.49	a	yás te stánaḥ śaśayó yó mayobhū́r yéna víśvā púṣyasi vā́ryāṇi
01.164.49	c	yó ratnadhā́ vasuvíd yáḥ sudátraḥ sárasvati tám ihá dhā́tave kaḥ
01.164.50	a	yajñéna yajñám ayajanta devā́s tā́ni dhármāṇi prathamā́ny āsan
01.164.50	c	té ha nā́kam mahimā́naḥ sacanta yátra pū́rve sādhyā́ḥ sánti devā́ḥ
01.164.51	a	samānám etád udakám úc caíty áva cā́habhiḥ
01.164.51	c	bhū́mim parjányā jínvanti dívaṁ jinvanty agnáyaḥ
01.164.52	a	divyáṁ suparṇáṁ vāyasám br̥hántam apā́ṁ gárbhaṁ darśatám óṣadhīnām
01.164.52	c	abhīpató vr̥ṣṭíbhis tarpáyantaṁ sárasvantam ávase johavīmi
01.165.01	a	káyā śubhā́ sávayasaḥ sánīḷāḥ samānyā́ marútaḥ sám mimikṣuḥ
01.165.01	c	káyā matī́ kúta étāsa eté 'rcanti śúṣmaṁ vŕ̥ṣaṇo vasūyā́
01.165.02	a	kásya bráhmāṇi jujuṣur yúvānaḥ kó adhvaré marúta ā́ vavarta
01.165.02	c	śyenā́m̐ iva dhrájato antárikṣe kéna mahā́ mánasā rīramāma
01.165.03	a	kútas tvám indra mā́hinaḥ sánn éko yāsi satpate kíṁ ta itthā́
01.165.03	c	sám pr̥chase samarāṇáḥ śubhānaír vocés tán no harivo yát te asmé
01.165.04	a	bráhmāṇi me matáyaḥ śáṁ sutā́saḥ śúṣma iyarti prábhr̥to me ádriḥ
01.165.04	c	ā́ śāsate práti haryanty ukthémā́ hárī vahatas tā́ no ácha
01.165.05	a	áto vayám antamébhir yujānā́ḥ svákṣatrebhis tanvàḥ śúmbhamānāḥ
01.165.05	c	máhobhir étām̐ úpa yujmahe nv índra svadhā́m ánu hí no babhū́tha
01.165.06	a	kvà syā́ vo marutaḥ svadhā́sīd yán mā́m ékaṁ samádhattāhihátye
01.165.06	c	aháṁ hy ūā̀grás taviṣás túviṣmān víśvasya śátror ánamaṁ vadhasnaíḥ
01.165.07	a	bhū́ri cakartha yújyebhir asmé samānébhir vr̥ṣabha paúṁsyebhiḥ
01.165.07	c	bhū́rīṇi hí kr̥ṇávāmā śaviṣṭhéndra krátvā maruto yád váśāma
01.165.08	a	vádhīṁ vr̥trám maruta indriyéṇa svéna bhā́mena taviṣó babhūvā́n
01.165.08	c	ahám etā́ mánave viśváścandrāḥ sugā́ apáś cakara vájrabāhuḥ
01.165.09	a	ánuttam ā́ te maghavan nákir nú ná tvā́vām̐ asti devátā vídānaḥ
01.165.09	c	ná jā́yamāno náśate ná jātó yā́ni kariṣyā́ kr̥ṇuhí pravr̥ddha
01.165.10	a	ékasya cin me vibhv àstv ójo yā́ nú dadhr̥ṣvā́n kr̥ṇávai manīṣā́
01.165.10	c	aháṁ hy ūā̀gró maruto vídāno yā́ni cyávam índra íd īśa eṣām
01.165.11	a	ámandan mā maruta stómo átra yán me naraḥ śrútyam bráhma cakrá
01.165.11	c	índrāya vŕ̥ṣṇe súmakhāya máhyaṁ sákhye sákhāyas tanvè tanū́bhiḥ
01.165.12	a	evéd eté práti mā rócamānā ánedyaḥ śráva éṣo dádhānāḥ
01.165.12	c	saṁcákṣyā marutaś candrávarṇā áchānta me chadáyāthā ca nūnám
01.165.13	a	kó nv átra maruto māmahe vaḥ prá yātana sákhīm̐r áchā sakhāyaḥ
01.165.13	c	mánmāni citrā apivātáyanta eṣā́m bhūta návedā ma r̥tā́nām
01.165.14	a	ā́ yád duvasyā́d duváse ná kārúr asmā́ñ cakré mānyásya medhā́
01.165.14	c	ó ṣú vartta maruto vípram áchemā́ bráhmāṇi jaritā́ vo arcat
01.165.15	a	eṣá va stómo maruta iyáṁ gī́r māndāryásya mānyásya kāróḥ
01.165.15	c	éṣā́ yāsīṣṭa tanvè vayā́ṁ vidyā́meṣáṁ vr̥jánaṁ jīrádānum
01.166.01	a	tán nú vocāma rabhasā́ya jánmane pū́rvam mahitváṁ vr̥ṣabhásya ketáve
01.166.01	c	aidhéva yā́man marutas tuviṣvaṇo yudhéva śakrās taviṣā́ṇi kartana
01.166.02	a	nítyaṁ ná sūnúm mádhu bíbhrata úpa krī́ḷanti krīḷā́ vidátheṣu ghŕ̥ṣvayaḥ
01.166.02	c	nákṣanti rudrā́ ávasā namasvínaṁ ná mardhanti svátavaso haviṣkŕ̥tam
01.166.03	a	yásmā ū́māso amŕ̥tā árāsata rāyás póṣaṁ ca havíṣā dadāśúṣe
01.166.03	c	ukṣánty asmai marúto hitā́ iva purū́ rájāṁsi páyasā mayobhúvaḥ
01.166.04	a	ā́ yé rájāṁsi táviṣībhir ávyata prá va évāsaḥ sváyatāso adhrajan
01.166.04	c	bháyante víśvā bhúvanāni harmyā́ citró vo yā́maḥ práyatāsv r̥ṣṭíṣu
01.166.05	a	yát tveṣáyāmā nadáyanta párvatān divó vā pr̥ṣṭháṁ náryā ácucyavuḥ
01.166.05	c	víśvo vo ájman bhayate vánaspátī rathīyántīva prá jihīta óṣadhiḥ
01.166.06	a	yūyáṁ na ugrā marutaḥ sucetúnā́riṣṭagrāmāḥ sumatím pipartana
01.166.06	c	yátrā vo didyúd rádati krívirdatī riṇā́ti paśváḥ súdhiteva barháṇā
01.166.07	a	prá skambhádeṣṇā anavabhrárādhaso 'lātr̥ṇā́so vidátheṣu súṣṭutāḥ
01.166.07	c	árcanty arkám madirásya pītáye vidúr vīrásya prathamā́ni paúṁsyā
01.166.08	a	śatábhujibhis tám abhíhruter aghā́t pūrbhī́ rakṣatā maruto yám ā́vata
01.166.08	c	jánaṁ yám ugrās tavaso virapśinaḥ pāthánā śáṁsāt tánayasya puṣṭíṣu
01.166.09	a	víśvāni bhadrā́ maruto rátheṣu vo mithaspŕ̥dhyeva taviṣā́ṇy ā́hitā
01.166.09	c	áṁseṣv ā́ vaḥ prápatheṣu khādáyó 'kṣo vaś cakrā́ samáyā ví vāvr̥te
01.166.10	a	bhū́rīṇi bhadrā́ náryeṣu bāhúṣu vákṣassu rukmā́ rabhasā́so añjáyaḥ
01.166.10	c	áṁseṣv étāḥ pavíṣu kṣurā́ ádhi váyo ná pakṣā́n vy ánu śríyo dhire
01.166.11	a	mahā́nto mahnā́ vibhvò víbhūtayo dūredŕ̥śo yé divyā́ iva stŕ̥bhiḥ
01.166.11	c	mandrā́ḥ sujihvā́ḥ sváritāra āsábhiḥ sámmiślā índre marútaḥ pariṣṭúbhaḥ
01.166.12	a	tád vaḥ sujātā maruto mahitvanáṁ dīrgháṁ vo dātrám áditer iva vratám
01.166.12	c	índraś caná tyájasā ví hruṇāti táj jánāya yásmai sukŕ̥te árādhvam
01.166.13	a	tád vo jāmitvám marutaḥ páre yugé purū́ yác cháṁsam amŕ̥tāsa ā́vata
01.166.13	c	ayā́ dhiyā́ mánave śruṣṭím ā́vyā sākáṁ náro daṁsánair ā́ cikitrire
01.166.14	a	yéna dīrghám marutaḥ śūśávāma yuṣmā́kena párīṇasā turāsaḥ
01.166.14	c	ā́ yát tatánan vr̥jáne jánāsa ebhír yajñébhis tád abhī́ṣṭim aśyām
01.166.15	a	eṣá va stómo maruta iyáṁ gī́r māndāryásya mānyásya kāróḥ
01.166.15	c	éṣā́ yāsīṣṭa tanvè vayā́ṁ vidyā́meṣáṁ vr̥jánaṁ jīrádānum
01.167.01	a	sahásraṁ ta indrotáyo naḥ sahásram íṣo harivo gūrtátamāḥ
01.167.01	c	sahásraṁ rā́yo mādayádhyai sahasríṇa úpa no yantu vā́jāḥ
01.167.02	a	ā́ nó 'vobhir marúto yāntv áchā jyéṣṭhebhir vā br̥háddivaiḥ sumāyā́ḥ
01.167.02	c	ádha yád eṣāṁ niyútaḥ paramā́ḥ samudrásya cid dhanáyanta pāré
01.167.03	a	mimyákṣa yéṣu súdhitā ghr̥tā́cī híraṇyanirṇig úparā ná r̥ṣṭíḥ
01.167.03	c	gúhā cárantī mánuṣo ná yóṣā sabhā́vatī vidathyèva sáṁ vā́k
01.167.04	a	párā śubhrā́ ayā́so yavyā́ sādhāraṇyéva marúto mimikṣuḥ
01.167.04	c	ná rodasī́ ápa nudanta ghorā́ juṣánta vŕ̥dhaṁ sakhyā́ya devā́ḥ
01.167.05	a	jóṣad yád īm asuryāā̀ sacádhyai víṣitastukā rodasī́ nr̥máṇāḥ
01.167.05	c	ā́ sūryéva vidható ráthaṁ gāt tveṣápratīkā nábhaso nétyā́
01.167.06	a	ā́sthāpayanta yuvatíṁ yúvānaḥ śubhé nímiślāṁ vidátheṣu pajrā́m
01.167.06	c	arkó yád vo maruto havíṣmān gā́yad gātháṁ sutásomo duvasyán
01.167.07	a	prá táṁ vivakmi vákmyo yá eṣām marútām mahimā́ satyó ásti
01.167.07	c	sácā yád īṁ vŕ̥ṣamaṇā ahaṁyú sthirā́ cij jánīr váhate subhāgā́ḥ
01.167.08	a	pā́nti mitrā́váruṇāv avadyā́c cáyata īm aryamó ápraśastān
01.167.08	c	utá cyavante ácyutā dhruvā́ṇi vāvr̥dhá īm maruto dā́tivāraḥ
01.167.09	a	nahī́ nú vo maruto ánty asmé ārā́ttāc cic chávaso ántam āpúḥ
01.167.09	c	té dhr̥ṣṇúnā śávasā śūśuvā́ṁsó 'rṇo ná dvéṣo dhr̥ṣatā́ pári ṣṭhuḥ
01.167.10	a	vayám adyéndrasya préṣṭhā vayáṁ śvó vocemahi samaryé
01.167.10	c	vayám purā́ máhi ca no ánu dyū́n tán na r̥bhukṣā́ narā́m ánu ṣyāt
01.167.11	a	eṣá va stómo maruta iyáṁ gī́r māndāryásya mānyásya kāróḥ
01.167.11	c	éṣā́ yāsīṣṭa tanvè vayā́ṁ vidyā́meṣáṁ vr̥jánaṁ jīrádānum
01.168.01	a	yajñā́ yajñā vaḥ samanā́ tuturváṇir dhíyaṁ dhiyaṁ vo devayā́ u dadhidhve
01.168.01	c	ā́ vo 'rvā́caḥ suvitā́ya ródasyor mahé vavr̥tyām ávase suvr̥ktíbhiḥ
01.168.02	a	vavrā́so ná yé svajā́ḥ svátavasa íṣaṁ svàr abhijā́yanta dhū́tayaḥ
01.168.02	c	sahasríyāso apā́ṁ nórmáya āsā́ gā́vo vándyāso nókṣáṇaḥ
01.168.03	a	sómāso ná yé sutā́s tr̥ptā́ṁśavo hr̥tsú pītā́so duváso nā́sate
01.168.03	c	aíṣām áṁseṣu rambhíṇīva rārabhe hásteṣu khādíś ca kr̥tíś ca sáṁ dadhe
01.168.04	a	áva sváyuktā divá ā́ vŕ̥thā yayur ámartyāḥ káśayā codata tmánā
01.168.04	c	areṇávas tuvijātā́ acucyavur dr̥ḷhā́ni cin marúto bhrā́jadr̥ṣṭayaḥ
01.168.05	a	kó vo 'ntár maruta r̥ṣṭividyuto réjati tmánā hánveva jihváyā
01.168.05	c	dhanvacyúta iṣā́ṁ ná yā́mani purupraíṣā ahanyò naítaśaḥ
01.168.06	a	kvà svid asyá rájaso mahás páraṁ kvā́varam maruto yásminn āyayá
01.168.06	c	yác cyāváyatha vithuréva sáṁhitaṁ vy ádriṇā patatha tveṣám arṇavám
01.168.07	a	sātír ná vó 'mavatī svàrvatī tveṣā́ vípākā marutaḥ pípiṣvatī
01.168.07	c	bhadrā́ vo rātíḥ pr̥ṇató ná dákṣiṇā pr̥thujráyī asuryèva jáñjatī
01.168.08	a	práti ṣṭobhanti síndhavaḥ pavíbhyo yád abhríyāṁ vā́cam udīráyanti
01.168.08	c	áva smayanta vidyútaḥ pr̥thivyā́ṁ yádī ghr̥tám marútaḥ pruṣṇuvánti
01.168.09	a	ásūta pŕ̥śnir mahaté ráṇāya tveṣám ayā́sām marútām ánīkam
01.168.09	c	té sapsarā́so 'janayantā́bhvam ā́d ít svadhā́m iṣirā́m páry apaśyan
01.168.10	a	eṣá va stómo maruta iyáṁ gī́r māndāryásya mānyásya kāróḥ
01.168.10	c	éṣā́ yāsīṣṭa tanvè vayā́ṁ vidyā́meṣáṁ vr̥jánaṁ jīrádānum
01.169.01	a	maháś cit tvám indra yatá etā́n maháś cid asi tyájaso varūtā́
01.169.01	c	sá no vedho marútāṁ cikitvā́n sumnā́ vanuṣva táva hí préṣṭhā
01.169.02	a	áyujran ta indra viśvákr̥ṣṭīr vidānā́so niṣṣídho martyatrā́
01.169.02	c	marútām pr̥tsutír hā́samānā svàrmīḷhasya pradhánasya sātaú
01.169.03	a	ámyak sā́ ta indra r̥ṣṭír asmé sánemy ábhvam marúto junanti
01.169.03	c	agníś cid dhí ṣmātasé śuśukvā́n ā́po ná dvīpáṁ dádhati práyāṁsi
01.169.04	a	tváṁ tū́ na indra táṁ rayíṁ dā ójiṣṭhayā dákṣiṇayeva rātím
01.169.04	c	stútaś ca yā́s te cakánanta vāyó stánaṁ ná mádhvaḥ pīpayanta vā́jaiḥ
01.169.05	a	tvé rā́ya indra tośátamāḥ praṇetā́raḥ kásya cid r̥tāyóḥ
01.169.05	c	té ṣú ṇo marúto mr̥ḷayantu yé smā purā́ gātūyántīva devā́ḥ
01.169.06	a	práti prá yāhīndra mīḷhúṣo nr̥ŕ̥n maháḥ pā́rthive sádane yatasva
01.169.06	c	ádha yád eṣām pr̥thubudhnā́sa étās tīrthé nā́ryáḥ paúṁsyāni tasthúḥ
01.169.07	a	práti ghorā́ṇām étānām ayā́sām marútāṁ śr̥ṇva āyatā́m upabdíḥ
01.169.07	c	yé mártyam pr̥tanāyántam ū́mair r̥ṇāvā́naṁ ná patáyanta sárgaiḥ
01.169.08	a	tvám mā́nebhya indra viśvájanyā rádā marúdbhiḥ śurúdho góagrāḥ
01.169.08	c	stávānebhi stavase deva devaír vidyā́meṣáṁ vr̥jánaṁ jīrádānum
01.170.01	a	ná nūnám ásti nó śváḥ kás tád veda yád ádbhutam
01.170.01	c	anyásya cittám abhí saṁcaréṇyam utā́dhītaṁ ví naśyati
01.170.02	a	kíṁ na indra jighāṁsasi bhrā́taro marútas táva
01.170.02	c	tébhiḥ kalpasva sādhuyā́ mā́ naḥ samáraṇe vadhīḥ
01.170.03	a	kíṁ no bhrātar agastya sákhā sánn áti manyase
01.170.03	c	vidmā́ hí te yáthā máno 'smábhyam ín ná ditsasi
01.170.04	a	áraṁ kr̥ṇvantu védiṁ sám agním indhatām puráḥ
01.170.04	c	tátrāmŕ̥tasya cétanaṁ yajñáṁ te tanavāvahai
01.170.05	a	tvám īśiṣe vasupate vásūnāṁ tvám mitrā́ṇām mitrapate dhéṣṭhaḥ
01.170.05	c	índra tvám marúdbhiḥ sáṁ vadasvā́dha prā́śāna r̥tuthā́ havī́ṁṣi
01.171.01	a	práti va enā́ námasāhám emi sūkténa bhikṣe sumatíṁ turā́ṇām
01.171.01	c	rarāṇátā maruto vedyā́bhir ní héḷo dhattá ví mucadhvam áśvān
01.171.02	a	eṣá va stómo maruto námasvān hr̥dā́ taṣṭó mánasā dhāyi devāḥ
01.171.02	c	úpem ā́ yāta mánasā juṣāṇā́ yūyáṁ hí ṣṭhā́ námasa íd vr̥dhā́saḥ
01.171.03	a	stutā́so no marúto mr̥ḷayantūtá stutó maghávā śámbhaviṣṭhaḥ
01.171.03	c	ūrdhvā́ naḥ santu komyā́ vánāny áhāni víśvā maruto jigīṣā́
01.171.04	a	asmā́d aháṁ taviṣā́d ī́ṣamāṇa índrād bhiyā́ maruto réjamānaḥ
01.171.04	c	yuṣmábhyaṁ havyā́ níśitāny āsan tā́ny āré cakr̥mā mr̥ḷátā naḥ
01.171.05	a	yéna mā́nāsaś citáyanta usrā́ vyùṣṭiṣu śávasā śáśvatīnām
01.171.05	c	sá no marúdbhir vr̥ṣabha śrávo dhā ugrá ugrébhi stháviraḥ sahodā́ḥ
01.171.06	a	tvám pāhīndra sáhīyaso nr̥ŕ̥n bhávā marúdbhir ávayātaheḷāḥ
01.171.06	c	supraketébhiḥ sāsahír dádhāno vidyā́meṣáṁ vr̥jánaṁ jīrádānum
01.172.01	a	citró vo 'stu yā́maś citrá ūtī́ sudānavaḥ
01.172.01	c	máruto áhibhānavaḥ
01.172.02	a	āré sā́ vaḥ sudānavo máruta r̥ñjatī́ śáruḥ
01.172.02	c	āré áśmā yám ásyatha
01.172.03	a	tr̥ṇaskandásya nú víśaḥ pári vr̥ṅkta sudānavaḥ
01.172.03	c	ūrdhvā́n naḥ karta jīváse
01.173.01	a	gā́yat sā́ma nabhanyàṁ yáthā vér árcāma tád vāvr̥dhānáṁ svàrvat
01.173.01	c	gā́vo dhenávo barhíṣy ádabdhā ā́ yát sadmā́naṁ divyáṁ vívāsān
01.173.02	a	árcad vŕ̥ṣā vŕ̥ṣabhiḥ svéduhavyair mr̥gó nā́śno áti yáj juguryā́t
01.173.02	c	prá mandayúr manā́ṁ gūrta hótā bhárate máryo mithunā́ yájatraḥ
01.173.03	a	nákṣad dhótā pári sádma mitā́ yán bhárad gárbham ā́ śarádaḥ pr̥thivyā́ḥ
01.173.03	c	krándad áśvo náyamāno ruvád gaúr antár dūtó ná ródasī carad vā́k
01.173.04	a	tā́ karmā́ṣatarāsmai prá cyautnā́ni devayánto bharante
01.173.04	c	jújoṣad índro dasmávarcā nā́satyeva súgmyo ratheṣṭhā́ḥ
01.173.05	a	tám u ṣṭuhī́ndraṁ yó ha sátvā yáḥ śū́ro maghávā yó ratheṣṭhā́ḥ
01.173.05	c	pratīcáś cid yódhīyān vŕ̥ṣaṇvān vavavrúṣaś cit támaso vihantā́
01.173.06	a	prá yád itthā́ mahinā́ nŕ̥bhyo ásty áraṁ ródasī kakṣyè nā́smai
01.173.06	c	sáṁ vivya índro vr̥jánaṁ ná bhū́mā bhárti svadhā́vām̐ opaśám iva dyā́m
01.173.07	a	samátsu tvā śūra satā́m urāṇám prapathíntamam paritaṁsayádhyai
01.173.07	c	sajóṣasa índram máde kṣoṇī́ḥ sūríṁ cid yé anumádanti vā́jaiḥ
01.173.08	a	evā́ hí te śáṁ sávanā samudrá ā́po yát ta āsú mádanti devī́ḥ
01.173.08	c	víśvā te ánu jóṣyā bhūd gaúḥ sūrī́ṁś cid yádi dhiṣā́ véṣi jánān
01.173.09	a	ásāma yáthā suṣakhā́ya ena svabhiṣṭáyo narā́ṁ ná śáṁsaiḥ
01.173.09	c	ásad yáthā na índro vandaneṣṭhā́s turó ná kárma náyamāna ukthā́
01.173.10	a	víṣpardhaso narā́ṁ ná śáṁsair asmā́kāsad índro vájrahastaḥ
01.173.10	c	mitrāyúvo ná pū́rpatiṁ súśiṣṭau madhyāyúva úpa śikṣanti yajñaíḥ
01.173.11	a	yajñó hí ṣméndraṁ káś cid r̥ndháñ juhurāṇáś cin mánasā pariyán
01.173.11	c	tīrthé nā́chā tātr̥ṣāṇám óko dīrghó ná sidhrám ā́ kr̥ṇoty ádhvā
01.173.12	a	mó ṣū́ ṇa indrā́tra pr̥tsú devaír ásti hí ṣmā te śuṣminn avayā́ḥ
01.173.12	c	maháś cid yásya mīḷhúṣo yavyā́ havíṣmato marúto vándate gī́ḥ
01.173.13	a	eṣá stóma indra túbhyam asmé eténa gātúṁ harivo vido naḥ
01.173.13	c	ā́ no vavr̥tyāḥ suvitā́ya deva vidyā́meṣáṁ vr̥jánaṁ jīrádānum
01.174.01	a	tváṁ rā́jendra yé ca devā́ rákṣā nr̥ŕ̥n pāhy àsura tvám asmā́n
01.174.01	c	tváṁ sátpatir maghávā nas tárutras tváṁ satyó vásavānaḥ sahodā́ḥ
01.174.02	a	dáno víśa indra mr̥dhrávācaḥ saptá yát púraḥ śárma śā́radīr dárt
01.174.02	c	r̥ṇór apó anavadyā́rṇā yū́ne vr̥trám purukútsāya randhīḥ
01.174.03	a	ájā vŕ̥ta indra śū́rapatnīr dyā́ṁ ca yébhiḥ puruhūta nūnám
01.174.03	c	rákṣo agním aśúṣaṁ tū́rvayāṇaṁ siṁhó ná dáme ápāṁsi vástoḥ
01.174.04	a	śéṣan nú tá indra sásmin yónau práśastaye pávīravasya mahnā́
01.174.04	c	sr̥jád árṇāṁsy áva yád yudhā́ gā́s tíṣṭhad dhárī dhr̥ṣatā́ mr̥ṣṭa vā́jān
01.174.05	a	váha kútsam indra yásmiñ cākán syūmanyū́ r̥jrā́ vā́tasyā́śvā
01.174.05	c	prá sū́raś cakráṁ vr̥hatād abhī́ke 'bhí spŕ̥dho yāsiṣad vájrabāhuḥ
01.174.06	a	jaghanvā́m̐ indra mitrérūñ codápravr̥ddho harivo ádāśūn
01.174.06	c	prá yé páśyann aryamáṇaṁ sácāyós tváyā śūrtā́ váhamānā ápatyam
01.174.07	a	rápat kavír indrārkásātau kṣā́ṁ dāsā́yopabárhaṇīṁ kaḥ
01.174.07	c	kárat tisró maghávā dā́nucitrā ní duryoṇé kúyavācam mr̥dhí śret
01.174.08	a	sánā tā́ ta indra návyā ā́guḥ sáho nábhó 'viraṇāya pūrvī́ḥ
01.174.08	c	bhinát púro ná bhído ádevīr nanámo vádhar ádevasya pīyóḥ
01.174.09	a	tváṁ dhúnir indra dhúnimatīr r̥ṇór apáḥ sīrā́ ná srávantīḥ
01.174.09	c	prá yát samudrám áti śūra párṣi pāráyā turváśaṁ yáduṁ svastí
01.174.10	a	tvám asmā́kam indra viśvádha syā avr̥kátamo narā́ṁ nr̥pātā́
01.174.10	c	sá no víśvāsāṁ spr̥dhā́ṁ sahodā́ vidyā́meṣáṁ vr̥jánaṁ jīrádānum
01.175.01	a	mátsy ápāyi te máhaḥ pā́trasyeva harivo matsaró mádaḥ
01.175.01	c	vŕ̥ṣā te vŕ̥ṣṇa índur vājī́ sahasrasā́tamaḥ
01.175.02	a	ā́ nas te gantu matsaró vŕ̥ṣā mádo váreṇyaḥ
01.175.02	c	sahā́vām̐ indra sānasíḥ pr̥tanāṣā́ḷ ámartyaḥ
01.175.03	a	tváṁ hí śū́raḥ sánitā codáyo mánuṣo rátham
01.175.03	c	sahā́vān dásyum avratám óṣaḥ pā́traṁ ná śocíṣā
01.175.04	a	muṣāyá sū́ryaṁ kave cakrám ī́śāna ójasā
01.175.04	c	váha śúṣṇāya vadháṁ kútsaṁ vā́tasyā́śvaiḥ
01.175.05	a	śuṣmíntamo hí te mádo dyumníntama utá krátuḥ
01.175.05	c	vr̥traghnā́ varivovídā maṁsīṣṭhā́ aśvasā́tamaḥ
01.175.06	a	yáthā pū́rvebhyo jaritŕ̥bhya indra máya ivā́po ná tŕ̥ṣyate babhū́tha
01.175.06	c	tā́m ánu tvā nivídaṁ johavīmi vidyā́meṣáṁ vr̥jánaṁ jīrádānum
01.176.01	a	mátsi no vásya .iṣṭaya índram indo vŕ̥ṣā́ viśa
01.176.01	c	r̥ghāyámāṇa invasi śátrum ánti ná vindasi
01.176.02	a	tásminn ā́ veśayā gíro yá ékaś carṣaṇīnā́m
01.176.02	c	ánu svadhā́ yám upyáte yávaṁ ná cárkr̥ṣad vŕ̥ṣā
01.176.03	a	yásya víśvāni hástayoḥ páñca kṣitīnā́ṁ vásu
01.176.03	c	spāśáyasva yó asmadhrúg divyévāśánir jahi
01.176.04	a	ásunvantaṁ samaṁ jahi dūṇā́śaṁ yó ná te máyaḥ
01.176.04	c	asmábhyam asya védanaṁ daddhí sūríś cid ohate
01.176.05	a	ā́vo yásya dvibárhaso 'rkéṣu sānuṣág ásat
01.176.05	c	ājā́v índrasyendo prā́vo vā́jeṣu vājínam
01.176.06	a	yáthā pū́rvebhyo jaritŕ̥bhya indra máya ivā́po ná tŕ̥ṣyate babhū́tha
01.176.06	c	tā́m ánu tvā nivídaṁ johavīmi vidyā́meṣáṁ vr̥jánaṁ jīrádānum
01.177.01	a	ā́ carṣaṇiprā́ vr̥ṣabhó jánānāṁ rā́jā kr̥ṣṭīnā́m puruhūtá índraḥ
01.177.01	c	stutáḥ śravasyánn ávasópa madríg yuktvā́ hárī vŕ̥ṣaṇā́ yāhy arvā́ṅ
01.177.02	a	yé te vŕ̥ṣaṇo vr̥ṣabhā́sa indra brahmayújo vŕ̥ṣarathāso átyāḥ
01.177.02	c	tā́m̐ ā́ tiṣṭha tébhir ā́ yāhy arvā́ṅ hávāmahe tvā sutá indra sóme
01.177.03	a	ā́ tiṣṭha ráthaṁ vŕ̥ṣaṇaṁ vŕ̥ṣā te sutáḥ sómaḥ páriṣiktā mádhūni
01.177.03	c	yuktvā́ vŕ̥ṣabhyāṁ vr̥ṣabha kṣitīnā́ṁ háribhyāṁ yāhi pravátópa madrík
01.177.04	a	ayáṁ yajñó devayā́ ayám miyédha imā́ bráhmāṇy ayám indra sómaḥ
01.177.04	c	stīrṇám barhír ā́ tú śakra prá yāhi píbā niṣádya ví mucā hárī ihá
01.177.05	a	ó súṣṭuta indra yāhy arvā́ṅ úpa bráhmāṇi mānyásya kāróḥ
01.177.05	c	vidyā́ma vástor ávasā gr̥ṇánto vidyā́meṣáṁ vr̥jánaṁ jīrádānum
01.178.01	a	yád dha syā́ ta indra śruṣṭír ásti yáyā babhū́tha jaritŕ̥bhya ūtī́
01.178.01	c	mā́ naḥ kā́mam maháyantam ā́ dhag víśvā te aśyām páry ā́pa āyóḥ
01.178.02	a	ná ghā rā́jéndra ā́ dabhan no yā́ nú svásārā kr̥ṇávanta yónau
01.178.02	c	ā́paś cid asmai sutúkā aveṣan gáman na índraḥ sakhyā́ váyaś ca
01.178.03	a	jétā nŕ̥bhir índraḥ pr̥tsú śū́raḥ śrótā hávaṁ nā́dhamānasya kāróḥ
01.178.03	c	prábhartā ráthaṁ dāśúṣa upāká údyantā gíro yádi ca tmánā bhū́t
01.178.04	a	evā́ nŕ̥bhir índraḥ suśravasyā́ prakhādáḥ pr̥kṣó abhí mitríṇo bhūt
01.178.04	c	samaryá iṣá stavate vívāci satrākaró yájamānasya śáṁsaḥ
01.178.05	a	tváyā vayám maghavann indra śátrūn abhí ṣyāma maható mányamānān
01.178.05	c	tváṁ trātā́ tvám u no vr̥dhé bhūr vidyā́meṣáṁ vr̥jánaṁ jīrádānum
01.179.01	a	pūrvī́r aháṁ śarádaḥ śaśramāṇā́ doṣā́ vástor uṣáso jaráyantīḥ
01.179.01	c	minā́ti śríyaṁ jarimā́ tanū́nām ápy ū nú pátnīr vŕ̥ṣaṇo jagamyuḥ
01.179.02	a	yé cid dhí pū́rva r̥tasā́pa ā́san sākáṁ devébhir ávadann r̥tā́ni
01.179.02	c	té cid ávāsur nahy ántam āpúḥ sám ū nú pátnīr vŕ̥ṣabhir jagamyuḥ
01.179.03	a	ná mŕ̥ṣā śrāntáṁ yád ávanti devā́ víśvā ít spŕ̥dho abhy àśnavāva
01.179.03	c	jáyāvéd átra śatánītham ājíṁ yát samyáñcā mithunā́v abhy ájāva
01.179.04	a	nadásya mā rudhatáḥ kā́ma ā́gann itá ā́jāto amútaḥ kútaś cit
01.179.04	c	lópāmudrā vŕ̥ṣaṇaṁ nī́ riṇāti dhī́ram ádhīrā dhayati śvasántam
01.179.05	a	imáṁ nú sómam ántito hr̥tsú pītám úpa bruve
01.179.05	c	yát sīm ā́gaś cakr̥mā́ tát sú mr̥ḷatu pulukā́mo hí mártyaḥ
01.179.06	a	agástyaḥ khánamānaḥ khanítraiḥ prajā́m ápatyam bálam ichámānaḥ
01.179.06	c	ubhaú várṇāv ŕ̥ṣir ugráḥ pupoṣa satyā́ devéṣv āśíṣo jagāma
01.180.01	a	yuvó rájāṁsi suyámāso áśvā rátho yád vām páry árṇāṁsi dī́yat
01.180.01	c	hiraṇyáyā vām paváyaḥ pruṣāyan mádhvaḥ píbantā uṣásaḥ sacethe
01.180.02	a	yuvám átyasyā́va nakṣatho yád vípatmano náryasya práyajyoḥ
01.180.02	c	svásā yád vāṁ viśvagūrtī bhárāti vā́jāyéṭṭe madhupāv iṣé ca
01.180.03	a	yuvám páya usríyāyām adhattam pakvám āmā́yām áva pū́rvyaṁ góḥ
01.180.03	c	antár yád vaníno vām r̥tapsū hvāró ná śúcir yájate havíṣmān
01.180.04	a	yuváṁ ha gharmám mádhumantam átraye 'pó ná kṣódo 'vr̥ṇītam eṣé
01.180.04	c	tád vāṁ narāv aśvinā páśva .iṣṭī ráthyeva cakrā́ práti yanti mádhvaḥ
01.180.05	a	ā́ vāṁ dānā́ya vavr̥tīya dasrā gór óheṇa taugryó ná jívriḥ
01.180.05	c	apáḥ kṣoṇī́ sacate mā́hinā vāṁ jūrṇó vām ákṣur áṁhaso yajatrā
01.180.06	a	ní yád yuvéthe niyútaḥ sudānū úpa svadhā́bhiḥ sr̥jathaḥ púraṁdhim
01.180.06	c	préṣad véṣad vā́to ná sūrír ā́ mahé dade suvrató ná vā́jam
01.180.07	a	vayáṁ cid dhí vāṁ jaritā́raḥ satyā́ vipanyā́mahe ví paṇír hitā́vān
01.180.07	c	ádhā cid dhí ṣmāśvināv anindyā pāthó hí ṣmā vr̥ṣaṇāv ántidevam
01.180.08	a	yuvā́ṁ cid dhí ṣmāśvināv ánu dyū́n vírudrasya prasrávaṇasya sātaú
01.180.08	c	agástyo narā́ṁ nŕ̥ṣu práśastaḥ kā́rādhunīva citayat sahásraiḥ
01.180.09	a	prá yád váhethe mahinā́ ráthasya prá syandrā yātho mánuṣo ná hótā
01.180.09	c	dhattáṁ sūríbhya utá vā sváśvyaṁ nā́satyā rayiṣā́caḥ syāma
01.180.10	a	táṁ vāṁ ráthaṁ vayám adyā́ huvema stómair aśvinā suvitā́ya návyam
01.180.10	c	áriṣṭanemim pári dyā́m iyānáṁ vidyā́meṣáṁ vr̥jánaṁ jīrádānum
01.181.01	a	kád u préṣṭāv iṣā́ṁ rayīṇā́m adhvaryántā yád unninīthó apā́m
01.181.01	c	ayáṁ vāṁ yajñó akr̥ta práśastiṁ vásudhitī ávitārā janānām
01.181.02	a	ā́ vām áśvāsaḥ śúcayaḥ payaspā́ vā́taraṁhaso divyā́so átyāḥ
01.181.02	c	manojúvo vŕ̥ṣaṇo vītápr̥ṣṭhā éhá svarā́jo aśvínā vahantu
01.181.03	a	ā́ vāṁ rátho 'vánir ná pravátvān sr̥právandhuraḥ suvitā́ya gamyāḥ
01.181.03	c	vŕ̥ṣṇa sthātārā mánaso jávīyān ahampūrvó yajató dhiṣṇyā yáḥ
01.181.04	a	ihéha jātā́ sám avāvaśītām arepásā tanvāā̀ nā́mabhiḥ svaíḥ
01.181.04	c	jiṣṇúr vām anyáḥ súmakhasya sūrír divó anyáḥ subhágaḥ putrá ūhe
01.181.05	a	prá vāṁ nicerúḥ kakuhó váśām̐ ánu piśáṅgarūpaḥ sádanāni gamyāḥ
01.181.05	c	hárī anyásya pīpáyanta vā́jair mathrā́ rájāṁsy aśvinā ví ghóṣaiḥ
01.181.06	a	prá vāṁ śarádvān vr̥ṣabhó ná niṣṣā́ṭ pūrvī́r íṣaś carati mádhva iṣṇán
01.181.06	c	évair anyásya pīpáyanta vā́jair véṣantīr ūrdhvā́ nadyò na ā́guḥ
01.181.07	a	ásarji vāṁ sthávirā vedhasā gī́r bāḷhé aśvinā tredhā́ kṣárantī
01.181.07	c	úpastutāv avataṁ nā́dhamānaṁ yā́mann áyāmañ chr̥ṇutaṁ hávam me
01.181.08	a	utá syā́ vāṁ rúśato vápsaso gī́s tribarhíṣi sádasi pinvate nr̥ŕ̥n
01.181.08	c	vŕ̥ṣā vām meghó vr̥ṣaṇā pīpāya gór ná séke mánuṣo daśasyán
01.181.09	a	yuvā́m pūṣévāśvinā púraṁdhir agním uṣā́ṁ ná jarate havíṣmān
01.181.09	c	huvé yád vāṁ varivasyā́ gr̥ṇānó vidyā́meṣáṁ vr̥jánaṁ jīrádānum
01.182.01	a	ábhūd idáṁ vayúnam ó ṣú bhūṣatā rátho vŕ̥ṣaṇvān mádatā manīṣiṇaḥ
01.182.01	c	dhiyaṁjinvā́ dhíṣṇyā viśpálāvasū divó nápātā sukŕ̥te śúcivratā
01.182.02	a	índratamā hí dhíṣṇyā marúttamā dasrā́ dáṁsiṣṭhā rathyāā̀ rathī́tamā
01.182.02	c	pūrṇáṁ ráthaṁ vahethe mádhva ā́citaṁ téna dāśvā́ṁsam úpa yātho aśvinā
01.182.03	a	kím átra dasrā kr̥ṇuthaḥ kím āsāthe jáno yáḥ káś cid áhavir mahīyáte
01.182.03	c	áti kramiṣṭaṁ jurátam paṇér ásuṁ jyótir víprāya kr̥ṇutaṁ vacasyáve
01.182.04	a	jambháyatam abhíto rā́yataḥ śúno hatám mŕ̥dho vidáthus tā́ny aśvinā
01.182.04	c	vā́caṁ vācaṁ jaritū́ ratnínīṁ kr̥tam ubhā́ śáṁsaṁ nāsatyāvatam máma
01.182.05	a	yuvám etáṁ cakrathuḥ síndhuṣu plavám ātmanvántam pakṣíṇaṁ taugryā́ya kám
01.182.05	c	yéna devatrā́ mánasā nirūháthuḥ supaptanī́ petathuḥ kṣódaso maháḥ
01.182.06	a	ávaviddhaṁ taugryám apsv àntár anārambhaṇé támasi práviddham
01.182.06	c	cátasro nā́vo jáṭhalasya júṣṭā úd aśvíbhyām iṣitā́ḥ pārayanti
01.182.07	a	káḥ svid vr̥kṣó níṣṭhito mádhye árṇaso yáṁ taugryó nādhitáḥ paryáṣasvajat
01.182.07	c	parṇā́ mr̥gásya patáror ivārábha úd aśvinā ūhathuḥ śrómatāya kám
01.182.08	a	tád vāṁ narā nāsatyāv ánu ṣyād yád vām mā́nāsa ucátham ávocan
01.182.08	c	asmā́d adyá sádasaḥ somyā́d ā́ vidyā́meṣáṁ vr̥jánaṁ jīrádānum
01.183.01	a	táṁ yuñjāthām mánaso yó jávīyān trivandhuró vr̥ṣaṇā yás tricakráḥ
01.183.01	c	yénopayātháḥ sukŕ̥to duroṇáṁ tridhā́tunā patatho vír ná parṇaíḥ
01.183.02	a	suvŕ̥d rátho vartate yánn abhí kṣā́ṁ yát tíṣṭhathaḥ krátumantā́nu pr̥kṣé
01.183.02	c	vápur vapuṣyā́ sacatām iyáṁ gī́r divó duhitróṣásā sacethe
01.183.03	a	ā́ tiṣṭhataṁ suvŕ̥taṁ yó rátho vām ánu vratā́ni vártate havíṣmān
01.183.03	c	yéna narā nāsatyeṣayádhyai vartír yāthás tánayāya tmáne ca
01.183.04	a	mā́ vāṁ vŕ̥ko mā́ vr̥kī́r ā́ dadharṣīn mā́ pári varktam utá mā́ti dhaktam
01.183.04	c	ayáṁ vām bhāgó níhita iyáṁ gī́r dásrāv imé vāṁ nidháyo mádhūnām
01.183.05	a	yuvā́ṁ gótamaḥ purumīḷhó átrir dásrā hávaté 'vase havíṣmān
01.183.05	c	díśaṁ ná diṣṭā́m r̥jūyéva yántā́ me hávaṁ nāsatyópa yātam
01.183.06	a	átāriṣma támasas pārám asyá práti vāṁ stómo aśvināv adhāyi
01.183.06	c	éhá yātam pathíbhir devayā́nair vidyā́meṣáṁ vr̥jánaṁ jīrádānum
01.184.01	a	tā́ vām adyá tā́v aparáṁ huvemochántyām uṣási váhnir ukthaíḥ
01.184.01	c	nā́satyā kúha cit sántāv aryó divó nápātā sudā́starāya
01.184.02	a	asmé ū ṣú vr̥ṣaṇā mādayethām út paṇī́m̐r hatam ūrmyā́ mádantā
01.184.02	c	śrutám me áchoktibhir matīnā́m éṣṭā narā nícetārā ca kárṇaiḥ
01.184.03	a	śriyé pūṣann iṣukŕ̥teva devā́ nā́satyā vahatúṁ sūryā́yāḥ
01.184.03	c	vacyánte vāṁ kakuhā́ apsú jātā́ yugā́ jūrṇéva váruṇasya bhū́reḥ
01.184.04	a	asmé sā́ vām mādhvī rātír astu stómaṁ hinotam mānyásya kāróḥ
01.184.04	c	ánu yád vāṁ śravasyāā̀ sudānū suvī́ryāya carṣaṇáyo mádanti
01.184.05	a	eṣá vāṁ stómo aśvināv akāri mā́nebhir maghavānā suvr̥ktí
01.184.05	c	yātáṁ vartís tánayāya tmáne cāgástye nāsatyā mádantā
01.184.06	a	átāriṣma támasas pārám asyá práti vāṁ stómo aśvināv adhāyi
01.184.06	c	éhá yātam pathíbhir devayā́nair vidyā́meṣáṁ vr̥jánaṁ jīrádānum
01.185.01	a	katarā́ pū́rvā katarā́parāyóḥ kathā́ jāté kavayaḥ kó ví veda
01.185.01	c	víśvaṁ tmánā bibhr̥to yád dha nā́ma ví vartete áhanī cakríyeva
01.185.02	a	bhū́riṁ dvé ácarantī cárantam padvántaṁ gárbham apádī dadhāte
01.185.02	c	nítyaṁ ná sūnúm pitrór upásthe dyā́vā rákṣatam pr̥thivī no ábhvāt
01.185.03	a	anehó dātrám áditer anarváṁ huvé svàrvad avadháṁ námasvat
01.185.03	c	tád rodasī janayataṁ jaritré dyā́vā rákṣatam pr̥thivī no ábhvāt
01.185.04	a	átapyamāne ávasā́vantī ánu ṣyāma ródasī deváputre
01.185.04	c	ubhé devā́nām ubháyebhir áhnāṁ dyā́vā rákṣatam pr̥thivī no ábhvāt
01.185.05	a	saṁgáchamāne yuvatī́ sámante svásārā jāmī́ pitrór upásthe
01.185.05	c	abhijíghrantī bhúvanasya nā́bhiṁ dyā́vā rákṣatam pr̥thivī no ábhvāt
01.185.06	a	urvī́ sádmanī br̥hatī́ r̥téna huvé devā́nām ávasā jánitrī
01.185.06	c	dadhā́te yé amŕ̥taṁ suprátīke dyā́vā rákṣatam pr̥thivī no ábhvāt
01.185.07	a	urvī́ pr̥thvī́ bahulé dūréante úpa bruve námasā yajñé asmín
01.185.07	c	dadhā́te yé subháge suprátūrtī dyā́vā rákṣatam pr̥thivī no ábhvāt
01.185.08	a	devā́n vā yác cakr̥mā́ kác cid ā́gaḥ sákhāyaṁ vā sádam íj jā́spatiṁ vā
01.185.08	c	iyáṁ dhī́r bhūyā avayā́nam eṣāṁ dyā́vā rákṣatam pr̥thivī no ábhvāt
01.185.09	a	ubhā́ śáṁsā náryā mā́m aviṣṭām ubhé mā́m ūtī́ ávasā sacetām
01.185.09	c	bhū́ri cid aryáḥ sudā́starāyeṣā́ mádanta iṣayema devāḥ
01.185.10	a	r̥táṁ divé tád avocam pr̥thivyā́ abhiśrāvā́ya prathamáṁ sumedhā́ḥ
01.185.10	c	pātā́m avadyā́d duritā́d abhī́ke pitā́ mātā́ ca rakṣatām ávobhiḥ
01.185.11	a	idáṁ dyāvāpr̥thivī satyám astu pítar mā́tar yád ihópabruvé vām
01.185.11	c	bhūtáṁ devā́nām avamé ávobhir vidyā́meṣáṁ vr̥jánaṁ jīrádānum
01.186.01	a	ā́ na íḷābhir vidáthe suśastí viśvā́naraḥ savitā́ devá etu
01.186.01	c	ápi yáthā yuvāno mátsathā no víśvaṁ jágad abhipitvé manīṣā́
01.186.02	a	ā́ no víśva ā́skrā gamantu devā́ mitró aryamā́ váruṇaḥ sajóṣāḥ
01.186.02	c	bhúvan yáthā no víśve vr̥dhā́saḥ káran suṣā́hā vithuráṁ ná śávaḥ
01.186.03	a	préṣṭhaṁ vo átithiṁ gr̥ṇīṣe 'gníṁ śastíbhis turváṇiḥ sajóṣāḥ
01.186.03	c	ásad yáthā no váruṇaḥ sukīrtír íṣaś ca parṣad arigūrtáḥ sūríḥ
01.186.04	a	úpa va eṣe námasā jigīṣóṣā́sānáktā sudúgheva dhenúḥ
01.186.04	c	samāné áhan vimímāno arkáṁ víṣurūpe páyasi sásminn ū́dhan
01.186.05	a	utá nó 'hir budhnyò máyas kaḥ śíśuṁ ná pipyúṣīva veti síndhuḥ
01.186.05	c	yéna nápātam apā́ṁ junā́ma manojúvo vŕ̥ṣaṇo yáṁ váhanti
01.186.06	a	utá na īṁ tváṣṭā́ gantv áchā smát sūríbhir abhipitvé sajóṣāḥ
01.186.06	c	ā́ vr̥trahéndraś carṣaṇiprā́s tuvíṣṭamo narā́ṁ na ihá gamyāḥ
01.186.07	a	utá na īm matáyó 'śvayogāḥ śíśuṁ ná gā́vas táruṇaṁ rihanti
01.186.07	c	tám īṁ gíro jánayo ná pátnīḥ surabhíṣṭamaṁ narā́ṁ nasanta
01.186.08	a	utá na īm marúto vr̥ddhásenāḥ smád ródasī sámanasaḥ sadantu
01.186.08	c	pŕ̥ṣadaśvāso 'vánayo ná ráthā riśā́daso mitrayújo ná devā́ḥ
01.186.09	a	prá nú yád eṣām mahinā́ cikitré prá yuñjate prayújas té suvr̥ktí
01.186.09	c	ádha yád eṣāṁ sudíne ná śárur víśvam ériṇam pruṣāyánta sénāḥ
01.186.10	a	pró aśvínāv ávase kr̥ṇudhvam prá pūṣáṇaṁ svátavaso hí sánti
01.186.10	c	adveṣó víṣṇur vā́ta r̥bhukṣā́ áchā sumnā́ya vavr̥tīya devā́n
01.186.11	a	iyáṁ sā́ vo asmé dī́dhitir yajatrā apiprā́ṇī ca sádanī ca bhūyāḥ
01.186.11	c	ní yā́ devéṣu yátate vasūyúr vidyā́meṣáṁ vr̥jánaṁ jīrádānum
01.187.01	a	pitúṁ nú stoṣam mahó dharmā́ṇaṁ táviṣīm
01.187.01	c	yásya tritó vy ójasā vr̥tráṁ víparvam ardáyat
01.187.02	a	svā́do pito mádho pito vayáṁ tvā vavr̥mahe
01.187.02	c	asmā́kam avitā́ bhava
01.187.03	a	úpa naḥ pitav ā́ cara śiváḥ śivā́bhir ūtíbhiḥ
01.187.03	c	mayobhúr adviṣeṇyáḥ sákhā suśévo ádvayāḥ
01.187.04	a	táva tyé pito rásā rájāṁsy ánu víṣṭhitāḥ
01.187.04	c	diví vā́tā iva śritā́ḥ
01.187.05	a	táva tyé pito dádatas táva svādiṣṭha té pito
01.187.05	c	prá svādmā́no rásānāṁ tuvigrī́vā iverate
01.187.06	a	tvé pito mahā́nāṁ devā́nām máno hitám
01.187.06	c	ákāri cā́ru ketúnā távā́him ávasāvadhīt
01.187.07	a	yád adó pito ájagan vivásva párvatānām
01.187.07	c	átrā cin no madho pitó 'ram bhakṣā́ya gamyāḥ
01.187.08	a	yád apā́m óṣadhīnām pariṁśám āriśā́mahe
01.187.08	c	vā́tāpe pī́va íd bhava
01.187.09	a	yát te soma gávāśiro yávāśiro bhájāmahe
01.187.09	c	vā́tāpe pī́va íd bhava
01.187.10	a	karambhá oṣadhe bhava pī́vo vr̥kká udārathíḥ
01.187.10	c	vā́tāpe pī́va íd bhava
01.187.11	a	táṁ tvā vayám pito vácobhir gā́vo ná havyā́ suṣūdima
01.187.11	c	devébhyas tvā sadhamā́dam asmábhyaṁ tvā sadhamā́dam
01.188.01	a	sámiddho adyá rājasi devó devaíḥ sahasrajit
01.188.01	c	dūtó havyā́ kavír vaha
01.188.02	a	tánūnapād r̥táṁ yaté mádhvā yajñáḥ sám ajyate
01.188.02	c	dádhat sahasríṇīr íṣaḥ
01.188.03	a	ājúhvāno na ī́ḍyo devā́m̐ ā́ vakṣi yajñíyān
01.188.03	c	ágne sahasrasā́ asi
01.188.04	a	prācī́nam barhír ójasā sahásravīram astr̥ṇan
01.188.04	c	yátrādityā virā́jatha
01.188.05	a	virā́ṭ samrā́ḍ vibhvī́ḥ prabhvī́r bahvī́ś ca bhū́yasīś ca yā́ḥ
01.188.05	c	dúro ghr̥tā́ny akṣaran
01.188.06	a	surukmé hí supéśasā́dhi śriyā́ virā́jataḥ
01.188.06	c	uṣā́sāv éhá sīdatām
01.188.07	a	prathamā́ hí suvā́casā hótārā daívyā kavī́
01.188.07	c	yajñáṁ no yakṣatām imám
01.188.08	a	bhā́ratī́ḷe sárasvati yā́ vaḥ sárvā upabruvé
01.188.08	c	tā́ naś codayata śriyé
01.188.09	a	tváṣṭā rūpā́ṇi hí prabhúḥ paśū́n víśvān samānajé
01.188.09	c	téṣāṁ na sphātím ā́ yaja
01.188.10	a	úpa tmányā vanaspate pā́tho devébhyaḥ sr̥ja
01.188.10	c	agnír havyā́ni siṣvadat
01.188.11	a	purogā́ agnír devā́nāṁ gāyatréṇa sám ajyate
01.188.11	c	svā́hākr̥tīṣu rocate
01.189.01	a	ágne náya supáthā rāyé asmā́n víśvāni deva vayúnāni vidvā́n
01.189.01	c	yuyodhy àsmáj juhurāṇám éno bhū́yiṣṭhāṁ te náma .uktiṁ vidhema
01.189.02	a	ágne tvám pārayā návyo asmā́n svastíbhir áti durgā́ṇi víśvā
01.189.02	c	pū́ś ca pr̥thvī́ bahulā́ na urvī́ bhávā tokā́ya tánayāya śáṁ yóḥ
01.189.03	a	ágne tvám asmád yuyodhy ámīvā ánagnitrā abhy ámanta kr̥ṣṭī́ḥ
01.189.03	c	púnar asmábhyaṁ suvitā́ya deva kṣā́ṁ víśvebhir amŕ̥tebhir yajatra
01.189.04	a	pāhí no agne pāyúbhir ájasrair utá priyé sádana ā́ śuśukvā́n
01.189.04	c	mā́ te bhayáṁ jaritā́raṁ yaviṣṭha nūnáṁ vidan mā́paráṁ sahasvaḥ
01.189.05	a	mā́ no agné 'va sr̥jo aghā́yāviṣyáve ripáve duchúnāyai
01.189.05	c	mā́ datváte dáśate mā́dáte no mā́ rī́ṣate sahasāvan párā dāḥ
01.189.06	a	ví gha tvā́vām̐ r̥tajāta yaṁsad gr̥ṇānó agne tanvè várūtham
01.189.06	c	víśvād ririkṣór utá vā ninitsór abhihrútām ási hí deva viṣpáṭ
01.189.07	a	tváṁ tā́m̐ agna ubháyān ví vidvā́n véṣi prapitvé mánuṣo yajatra
01.189.07	c	abhipitvé mánave śā́syo bhūr marmr̥jénya uśígbhir nā́kráḥ
01.189.08	a	ávocāma nivácanāny asmin mā́nasya sūnúḥ sahasāné agnaú
01.189.08	c	vayáṁ sahásram ŕ̥ṣibhiḥ sanema vidyā́meṣáṁ vr̥jánaṁ jīrádānum
01.190.01	a	anarvā́ṇaṁ vr̥ṣabhám mandrájihvam bŕ̥haspátiṁ vardhayā návyam arkaíḥ
01.190.01	c	gāthānyàḥ surúco yásya devā́ āśr̥ṇvánti návamānasya mártāḥ
01.190.02	a	tám r̥tvíyā úpa vā́caḥ sacante sárgo ná yó devayatā́m ásarji
01.190.02	c	bŕ̥haspátiḥ sá hy áñjo várāṁsi víbhvā́bhavat sám r̥té mātaríśvā
01.190.03	a	úpastutiṁ námasa údyatiṁ ca ślókaṁ yaṁsat savitéva prá bāhū́
01.190.03	c	asyá krátvāhanyò yó ásti mr̥gó ná bhīmó arakṣásas túviṣmān
01.190.04	a	asyá ślóko divī́yate pr̥thivyā́m átyo ná yaṁsad yakṣabhŕ̥d vícetāḥ
01.190.04	c	mr̥gā́ṇāṁ ná hetáyo yánti cemā́ bŕ̥haspáter áhimāyām̐ abhí dyū́n
01.190.05	a	yé tvā devosrikám mányamānāḥ pāpā́ bhadrám upajī́vanti pajrā́ḥ
01.190.05	c	ná dūḍhyè ánu dadāsi vāmám bŕ̥haspate cáyasa ít píyārum
01.190.06	a	supraítuḥ sūyávaso ná pánthā durniyántuḥ páriprīto ná mitráḥ
01.190.06	c	anarvā́ṇo abhí yé cákṣate nó 'pīvr̥tā aporṇuvánto asthuḥ
01.190.07	a	sáṁ yáṁ stúbho 'vánayo ná yánti samudráṁ ná sraváto ródhacakrāḥ
01.190.07	c	sá vidvā́m̐ ubháyaṁ caṣṭe antár bŕ̥haspátis tára ā́paś ca gŕ̥dhraḥ
01.190.08	a	evā́ mahás tuvijātás túviṣmān bŕ̥haspátir vr̥ṣabhó dhāyi deváḥ
01.190.08	c	sá na stutó vīrávad dhātu gómad vidyā́meṣáṁ vr̥jánaṁ jīrádānum
01.191.01	a	káṅkato ná káṅkató 'tho satīnákaṅkataḥ
01.191.01	c	dvā́v íti plúṣī íti ny àdŕ̥ṣṭā alipsata
01.191.02	a	adŕ̥ṣṭān hanty āyaty átho hanti parāyatī́
01.191.02	c	átho avaghnatī́ hanty átho pinaṣṭi piṁṣatī́
01.191.03	a	śarā́saḥ kúśarāso darbhā́saḥ sairyā́ utá
01.191.03	c	mauñjā́ adŕ̥ṣṭā vairiṇā́ḥ sárve sākáṁ ny àlipsata
01.191.04	a	ní gā́vo goṣṭhé asadan ní mr̥gā́so avikṣata
01.191.04	c	ní ketávo jánānāṁ ny àdŕ̥ṣṭā alipsata
01.191.05	a	etá u tyé práty adr̥śran pradoṣáṁ táskarā iva
01.191.05	c	ádr̥ṣṭā víśvadr̥ṣṭāḥ prátibuddhā abhūtana
01.191.06	a	dyaúr vaḥ pitā́ pr̥thivī́ mātā́ sómo bhrā́tā́ditiḥ svásā
01.191.06	c	ádr̥ṣṭā víśvadr̥ṣṭās tíṣṭhateláyatā sú kam
01.191.07	a	yé áṁsyā yé áṅgyāḥ sūcī́kā yé prakaṅkatā́ḥ
01.191.07	c	ádr̥ṣṭāḥ kíṁ canéhá vaḥ sárve sākáṁ ní jasyata
01.191.08	a	út purástāt sū́rya eti viśvádr̥ṣṭo adr̥ṣṭahā́
01.191.08	c	adŕ̥ṣṭān sárvāñ jambháyan sárvāś ca yātudhānyàḥ
01.191.09	a	úd apaptad asaú sū́ryaḥ purú víśvāni jū́rvan
01.191.09	c	ādityáḥ párvatebhyo viśvádr̥ṣṭo adr̥ṣṭahā́
01.191.10	a	sū́rye viṣám ā́ sajāmi dŕ̥tiṁ súrāvato gr̥hé
01.191.10	c	só cin nú ná marāti nó vayám marāmāré asya
01.191.10	e	yójanaṁ hariṣṭhā́ mádhu tvā madhulā́ cakāra
01.191.11	a	iyattikā́ śakuntikā́ sakā́ jaghāsa te viṣám
01.191.11	c	só cin nú ná marāti nó vayám marāmāré asya
01.191.11	e	yójanaṁ hariṣṭhā́ mádhu tvā madhulā́ cakāra
01.191.12	a	tríḥ saptá viṣpuliṅgakā́ viṣásya púṣyam akṣan
01.191.12	c	tā́ś cin nú ná maranti nó vayám marāmāré asya
01.191.12	e	yójanaṁ hariṣṭhā́ mádhu tvā madhulā́ cakāra
01.191.13	a	navānā́ṁ navatīnā́ṁ viṣásya rópuṣīṇām
01.191.13	c	sárvāsām agrabhaṁ nā́māré asya
01.191.13	d	yójanaṁ hariṣṭhā́ mádhu tvā madhulā́ cakāra
01.191.14	a	tríḥ saptá mayūryàḥ saptá svásāro agrúvaḥ
01.191.14	c	tā́s te viṣáṁ ví jabhrira udakáṁ kumbhínīr iva
01.191.15	a	iyattakáḥ kuṣumbhakás takám bhinadmy áśmanā
01.191.15	c	táto viṣám prá vāvr̥te párācīr ánu saṁvátaḥ
01.191.16	a	kuṣumbhakás tád abravīd giréḥ pravartamānakáḥ
01.191.16	c	vŕ̥ścikasyārasáṁ viṣám arasáṁ vr̥ścika te viṣám
02.001.01	a	tvám agne dyúbhis tvám āśuśukṣáṇis tvám adbhyás tvám áśmanas pári
02.001.01	c	tváṁ vánebhyas tvám óṣadhībhyas tváṁ nr̥ṇā́ṁ nr̥pate jāyase śúciḥ
02.001.02	a	távāgne hotráṁ táva potrám r̥tvíyaṁ táva neṣṭráṁ tvám agníd r̥tāyatáḥ
02.001.02	c	táva praśāstráṁ tvám adhvarīyasi brahmā́ cā́si gr̥hápatiś ca no dáme
02.001.03	a	tvám agna índro vr̥ṣabháḥ satā́m asi tváṁ víṣṇur urugāyó namasyàḥ
02.001.03	c	tvám brahmā́ rayivíd brahmaṇas pate tváṁ vidhartaḥ sacase púraṁdhyā
02.001.04	a	tvám agne rā́jā váruṇo dhr̥távratas tvám mitró bhavasi dasmá ī́ḍyaḥ
02.001.04	c	tvám aryamā́ sátpatir yásya sambhújaṁ tvám áṁśo vidáthe deva bhājayúḥ
02.001.05	a	tvám agne tváṣṭā vidhaté suvī́ryaṁ táva gnā́vo mitramahaḥ sajātyàm
02.001.05	c	tvám āśuhémā rariṣe sváśvyaṁ tváṁ narā́ṁ śárdho asi purūvásuḥ
02.001.06	a	tvám agne rudró ásuro mahó divás tváṁ śárdho mā́rutam pr̥kṣá īśiṣe
02.001.06	c	tváṁ vā́tair aruṇaír yāsi śaṁgayás tvám pūṣā́ vidhatáḥ pāsi nú tmánā
02.001.07	a	tvám agne draviṇodā́ araṁkŕ̥te tváṁ deváḥ savitā́ ratnadhā́ asi
02.001.07	c	tvám bhágo nr̥pate vásva īśiṣe tvám pāyúr dáme yás té 'vidhat
02.001.08	a	tvā́m agne dáma ā́ viśpátiṁ víśas tvā́ṁ rā́jānaṁ suvidátram r̥ñjate
02.001.08	c	tváṁ víśvāni svanīka patyase tváṁ sahásrāṇi śatā́ dáśa práti
02.001.09	a	tvā́m agne pitáram iṣṭíbhir náras tvā́m bhrātrā́ya śámyā tanūrúcam
02.001.09	c	tvám putró bhavasi yás té 'vidhat tváṁ sákhā suśévaḥ pāsy ādhŕ̥ṣaḥ
02.001.10	a	tvám agna r̥bhúr āké namasyàs tváṁ vā́jasya kṣumáto rāyá īśiṣe
02.001.10	c	tváṁ ví bhāsy ánu dakṣi dāváne tváṁ viśíkṣur asi yajñám ātániḥ
02.001.11	a	tvám agne áditir deva dāśúṣe tváṁ hótrā bhā́ratī vardhase girā́
02.001.11	c	tvám íḷā śatáhimāsi dákṣase tváṁ vr̥trahā́ vasupate sárasvatī
02.001.12	a	tvám agne súbhr̥ta uttamáṁ váyas táva spārhé várṇa ā́ saṁdŕ̥śi śríyaḥ
02.001.12	c	tváṁ vā́jaḥ pratáraṇo br̥hánn asi tváṁ rayír bahuló viśvátas pr̥thúḥ
02.001.13	a	tvā́m agna ādityā́sa āsyàṁ tvā́ṁ jihvā́ṁ śúcayaś cakrire kave
02.001.13	c	tvā́ṁ rātiṣā́co adhvaréṣu saścire tvé devā́ havír adanty ā́hutam
02.001.14	a	tvé agne víśve amŕ̥tāso adrúha āsā́ devā́ havír adanty ā́hutam
02.001.14	c	tváyā mártāsaḥ svadanta āsutíṁ tváṁ gárbho vīrúdhāṁ jajñiṣe śúciḥ
02.001.15	a	tváṁ tā́n sáṁ ca práti cāsi majmánā́gne sujāta prá ca deva ricyase
02.001.15	c	pr̥kṣó yád átra mahinā́ ví te bhúvad ánu dyā́vāpr̥thivī́ ródasī ubhé
02.001.16	a	yé stotŕ̥bhyo góagrām áśvapeśasam ágne rātím upasr̥jánti sūráyaḥ
02.001.16	c	asmā́ñ ca tā́ṁś ca prá hí néṣi vásya ā́ br̥hád vadema vidáthe suvī́rāḥ
02.002.01	a	yajñéna vardhata jātávedasam agníṁ yajadhvaṁ havíṣā tánā girā́
02.002.01	c	samidhānáṁ suprayásaṁ svàrṇaraṁ dyukṣáṁ hótāraṁ vr̥jáneṣu dhūrṣádam
02.002.02	a	abhí tvā náktīr uṣáso vavāśiré 'gne vatsáṁ ná svásareṣu dhenávaḥ
02.002.02	c	divá ivéd aratír mā́nuṣā yugā́ kṣápo bhāsi puruvāra saṁyátaḥ
02.002.03	a	táṁ devā́ budhné rájasaḥ sudáṁsasaṁ diváspr̥thivyór aratíṁ ny èrire
02.002.03	c	rátham iva védyaṁ śukráśociṣam agním mitráṁ ná kṣitíṣu praśáṁsyam
02.002.04	a	tám ukṣámāṇaṁ rájasi svá ā́ dáme candrám iva surúcaṁ hvārá ā́ dadhuḥ
02.002.04	c	pŕ̥śnyāḥ pataráṁ citáyantam akṣábhiḥ pāthó ná pāyúṁ jánasī ubhé ánu
02.002.05	a	sá hótā víśvam pári bhūtv adhvaráṁ tám u havyaír mánuṣa r̥ñjate girā́
02.002.05	c	hiriśipró vr̥dhasānā́su járbhurad dyaúr ná stŕ̥bhiś citayad ródasī ánu
02.002.06	a	sá no revát samidhānáḥ svastáye saṁdadasvā́n rayím asmā́su dīdihi
02.002.06	c	ā́ naḥ kr̥ṇuṣva suvitā́ya ródasī ágne havyā́ mánuṣo deva vītáye
02.002.07	a	dā́ no agne br̥ható dā́ḥ sahasríṇo duró ná vā́jaṁ śrútyā ápā vr̥dhi
02.002.07	c	prā́cī dyā́vāpr̥thivī́ bráhmaṇā kr̥dhi svàr ṇá śukrám uṣáso ví didyutaḥ
02.002.08	a	sá idhāná uṣáso rā́myā ánu svàr ṇá dīded aruṣéṇa bhānúnā
02.002.08	c	hótrābhir agnír mánuṣaḥ svadhvaró rā́jā viśā́m átithiś cā́rur āyáve
02.002.09	a	evā́ no agne amŕ̥teṣu pūrvya dhī́ṣ pīpāya br̥háddiveṣu mā́nuṣā
02.002.09	c	dúhānā dhenúr vr̥jáneṣu kāráve tmánā śatínam pururū́pam iṣáṇi
02.002.10	a	vayám agne árvatā vā suvī́ryam bráhmaṇā vā citayemā jánām̐ áti
02.002.10	c	asmā́kaṁ dyumnám ádhi páñca kr̥ṣṭíṣūccā́ svàr ṇá śuśucīta duṣṭáram
02.002.11	a	sá no bodhi sahasya praśáṁsyo yásmin sujātā́ iṣáyanta sūráyaḥ
02.002.11	c	yám agne yajñám upayánti vājíno nítye toké dīdivā́ṁsaṁ své dáme
02.002.12	a	ubháyāso jātavedaḥ syāma te stotā́ro agne sūráyaś ca śármaṇi
02.002.12	c	vásvo rāyáḥ puruścandrásya bhū́yasaḥ prajā́vataḥ svapatyásya śagdhi naḥ
02.002.13	a	yé stotŕ̥bhyo góagrām áśvapeśasam ágne rātím upasr̥jánti sūráyaḥ
02.002.13	c	asmā́ñ ca tā́ṁś ca prá hí néṣi vásya ā́ br̥hád vadema vidáthe suvī́rāḥ
02.003.01	a	sámiddho agnír níhitaḥ pr̥thivyā́m pratyáṅ víśvāni bhúvanāny asthāt
02.003.01	c	hótā pāvakáḥ pradívaḥ sumedhā́ devó devā́n yajatv agnír árhan
02.003.02	a	nárāśáṁsaḥ práti dhā́māny añján tisró dívaḥ práti mahnā́ svarcíḥ
02.003.02	c	ghr̥taprúṣā mánasā havyám undán mūrdhán yajñásya sám anaktu devā́n
02.003.03	a	īḷitó agne mánasā no árhan devā́n yakṣi mā́nuṣāt pū́rvo adyá
02.003.03	c	sá ā́ vaha marútāṁ śárdho ácyutam índraṁ naro barhiṣádaṁ yajadhvam
02.003.04	a	déva barhir várdhamānaṁ suvī́raṁ stīrṇáṁ rāyé subháraṁ védy asyā́m
02.003.04	c	ghr̥ténāktáṁ vasavaḥ sīdatedáṁ víśve devā ādityā yajñíyāsaḥ
02.003.05	a	ví śrayantām urviyā́ hūyámānā dvā́ro devī́ḥ suprāyaṇā́ námobhiḥ
02.003.05	c	vyácasvatīr ví prathantām ajuryā́ várṇam punānā́ yaśásaṁ suvī́ram
02.003.06	a	sādhv ápāṁsi sanátā na ukṣité uṣā́sānáktā vayyèva raṇvité
02.003.06	c	tántuṁ tatáṁ saṁváyantī samīcī́ yajñásya péśaḥ sudúghe páyasvatī
02.003.07	a	daívyā hótārā prathamā́ vidúṣṭara r̥jú yakṣataḥ sám r̥cā́ vapúṣṭarā
02.003.07	c	devā́n yájantāv r̥tuthā́ sám añjato nā́bhā pr̥thivyā́ ádhi sā́nuṣu triṣú
02.003.08	a	sárasvatī sādháyantī dhíyaṁ na íḷā devī́ bhā́ratī viśvátūrtiḥ
02.003.08	c	tisró devī́ḥ svadháyā barhír édám áchidram pāntu śaraṇáṁ niṣádya
02.003.09	a	piśáṅgarūpaḥ subháro vayodhā́ḥ śruṣṭī́ vīró jāyate devákāmaḥ
02.003.09	c	prajā́ṁ tváṣṭā ví ṣyatu nā́bhim asmé áthā devā́nām ápy etu pā́thaḥ
02.003.10	a	vánaspátir avasr̥jánn úpa sthād agnír havíḥ sūdayāti prá dhībhíḥ
02.003.10	c	trídhā sámaktaṁ nayatu prajānán devébhyo daívyaḥ śamitópa havyám
02.003.11	a	ghr̥tám mimikṣe ghr̥tám asya yónir ghr̥té śritó ghr̥tám v asya dhā́ma
02.003.11	c	anuṣvadhám ā́ vaha mādáyasva svā́hākr̥taṁ vr̥ṣabha vakṣi havyám
02.004.01	a	huvé vaḥ sudyótmānaṁ suvr̥ktíṁ viśā́m agním átithiṁ suprayásam
02.004.01	c	mitrá iva yó didhiṣā́yyo bhū́d devá ā́deve jáne jātávedāḥ
02.004.02	a	imáṁ vidhánto apā́ṁ sadhásthe dvitā́dadhur bhŕ̥gavo vikṣv āā̀yóḥ
02.004.02	c	eṣá víśvāny abhy àstu bhū́mā devā́nām agnír aratír jīrā́śvaḥ
02.004.03	a	agníṁ devā́so mā́nuṣīṣu vikṣú priyáṁ dhuḥ kṣeṣyánto ná mitrám
02.004.03	c	sá dīdayad uśatī́r ū́rmyā ā́ dakṣā́yyo yó dā́svate dáma ā́
02.004.04	a	asyá raṇvā́ svásyeva puṣṭíḥ sáṁdr̥ṣṭir asya hiyānásya dákṣoḥ
02.004.04	c	ví yó bháribhrad óṣadhīṣu jihvā́m átyo ná ráthyo dodhavīti vā́rān
02.004.05	a	ā́ yán me ábhvaṁ vanádaḥ pánantośígbhyo nā́mimīta várṇam
02.004.05	c	sá citréṇa cikite ráṁsu bhāsā́ jujurvā́m̐ yó múhur ā́ yúvā bhū́t
02.004.06	a	ā́ yó vánā tātr̥ṣāṇó ná bhā́ti vā́r ṇá pathā́ ráthyeva svānīt
02.004.06	c	kr̥ṣṇā́dhvā tápū raṇváś ciketa dyaúr iva smáyamāno nábhobhiḥ
02.004.07	a	sá yó vy ásthād abhí dákṣad urvī́m paśúr naíti svayúr ágopāḥ
02.004.07	c	agníḥ śocíṣmām̐ atasā́ny uṣṇán kr̥ṣṇávyathir asvadayan ná bhū́ma
02.004.08	a	nū́ te pū́rvasyā́vaso ádhītau tr̥tī́ye vidáthe mánma śaṁsi
02.004.08	c	asmé agne saṁyádvīram br̥hántaṁ kṣumántaṁ vā́jaṁ svapatyáṁ rayíṁ dāḥ
02.004.09	a	tváyā yáthā gr̥tsamadā́so agne gúhā vanvánta úparām̐ abhí ṣyúḥ
02.004.09	c	suvī́rāso abhimātiṣā́haḥ smát sūríbhyo gr̥ṇaté tád váyo dhāḥ
02.005.01	a	hótājaniṣṭa cétanaḥ pitā́ pitŕ̥bhya ūtáye
02.005.01	c	prayákṣañ jényaṁ vásu śakéma vājíno yámam
02.005.02	a	ā́ yásmin saptá raśmáyas tatā́ yajñásya netári
02.005.02	c	manuṣvád daívyam aṣṭamám pótā víśvaṁ tád invati
02.005.03	a	dadhanvé vā yád īm ánu vócad bráhmāṇi vér u tát
02.005.03	c	pári víśvāni kā́vyā nemíś cakrám ivābhavat
02.005.04	a	sākáṁ hí śúcinā śúciḥ praśāstā́ krátunā́jani
02.005.04	c	vidvā́m̐ asya vratā́ dhruvā́ vayā́ ivā́nu rohate
02.005.05	a	tā́ asya várṇam āyúvo néṣṭuḥ sacanta dhenávaḥ
02.005.05	c	kuvít tisŕ̥bhya ā́ váraṁ svásāro yā́ idáṁ yayúḥ
02.005.06	a	yádī mātúr úpa svásā ghr̥tám bháranty ásthita
02.005.06	c	tā́sām adhvaryúr ā́gatau yávo vr̥ṣṭī́va modate
02.005.07	a	sváḥ svā́ya dhā́yase kr̥ṇutā́m r̥tvíg r̥tvíjam
02.005.07	c	stómaṁ yajñáṁ cā́d áraṁ vanémā rarimā́ vayám
02.005.08	a	yáthā vidvā́m̐ áraṁ kárad víśvebhyo yajatébhyaḥ
02.005.08	c	ayám agne tvé ápi yáṁ yajñáṁ cakr̥mā́ vayám
02.006.01	a	imā́m me agne samídham imā́m upasádaṁ vaneḥ
02.006.01	c	imā́ u ṣú śrudhī gíraḥ
02.006.02	a	ayā́ te agne vidhemórjo napād áśvamiṣṭe
02.006.02	c	enā́ sūkténa sujāta
02.006.03	a	táṁ tvā gīrbhír gírvaṇasaṁ draviṇasyúṁ draviṇodaḥ
02.006.03	c	saparyéma saparyávaḥ
02.006.04	a	sá bodhi sūrír maghávā vásupate vásudāvan
02.006.04	c	yuyodhy àsmád dvéṣāṁsi
02.006.05	a	sá no vr̥ṣṭíṁ divás pári sá no vā́jam anarvā́ṇam
02.006.05	c	sá naḥ sahasríṇīr íṣaḥ
02.006.06	a	ī́ḷānāyāvasyáve yáviṣṭha dūta no girā́
02.006.06	c	yájiṣṭha hotar ā́ gahi
02.006.07	a	antár hy àgna ī́yase vidvā́ñ jánmobháyā kave
02.006.07	c	dūtó jányeva mítryaḥ
02.006.08	a	sá vidvā́m̐ ā́ ca piprayo yákṣi cikitva ānuṣák
02.006.08	c	ā́ cāsmín satsi barhíṣi
02.007.01	a	śréṣṭhaṁ yaviṣṭha bhāratā́gne dyumántam ā́ bhara
02.007.01	c	váso puruspŕ̥haṁ rayím
02.007.02	a	mā́ no árātir īśata devásya mártyasya ca
02.007.02	c	párṣi tásyā utá dviṣáḥ
02.007.03	a	víśvā utá tváyā vayáṁ dhā́rā udanyāā̀ iva
02.007.03	c	áti gāhemahi dvíṣaḥ
02.007.04	a	śúciḥ pāvaka vándyó 'gne br̥hád ví rocase
02.007.04	c	tváṁ ghr̥tébhir ā́hutaḥ
02.007.05	a	tváṁ no asi bhāratā́gne vaśā́bhir ukṣábhiḥ
02.007.05	c	aṣṭā́padībhir ā́hutaḥ
02.007.06	a	drvànnaḥ sarpírāsutiḥ pratnó hótā váreṇyaḥ
02.007.06	c	sáhasas putró ádbhutaḥ
02.008.01	a	vājayánn iva nū́ ráthān yógām̐ agnér úpa stuhi
02.008.01	c	yaśástamasya mīḷhúṣaḥ
02.008.02	a	yáḥ sunīthó dadāśúṣe 'juryó jaráyann arím
02.008.02	c	cā́rupratīka ā́hutaḥ
02.008.03	a	yá u śriyā́ dámeṣv ā́ doṣóṣási praśasyáte
02.008.03	c	yásya vratáṁ ná mī́yate
02.008.04	a	ā́ yáḥ svàr ṇá bhānúnā citró vibhā́ty arcíṣā
02.008.04	c	añjānó ajárair abhí
02.008.05	a	átrim ánu svarā́jyam agním ukthā́ni vāvr̥dhuḥ
02.008.05	c	víśvā ádhi śríyo dadhe
02.008.06	a	agnér índrasya sómasya devā́nām ūtíbhir vayám
02.008.06	c	áriṣyantaḥ sacemahy abhí ṣyāma pr̥tanyatáḥ
02.009.01	a	ní hótā hotr̥ṣádane vídānas tveṣó dīdivā́m̐ asadat sudákṣaḥ
02.009.01	c	ádabdhavratapramatir vásiṣṭhaḥ sahasrambharáḥ śúcijihvo agníḥ
02.009.02	a	tváṁ dūtás tvám u naḥ paraspā́s tváṁ vásya ā́ vr̥ṣabha praṇetā́
02.009.02	c	ágne tokásya nas táne tanū́nām áprayuchan dī́dyad bodhi gopā́ḥ
02.009.03	a	vidhéma te paramé jánmann agne vidhéma stómair ávare sadhásthe
02.009.03	c	yásmād yóner udā́rithā yáje tám prá tvé havī́ṁṣi juhure sámiddhe
02.009.04	a	ágne yájasva havíṣā yájīyāñ chruṣṭī́ deṣṇám abhí gr̥ṇīhi rā́dhaḥ
02.009.04	c	tváṁ hy ási rayipátī rayīṇā́ṁ tváṁ śukrásya vácaso manótā
02.009.05	a	ubháyaṁ te ná kṣīyate vasavyàṁ divé dive jā́yamānasya dasma
02.009.05	c	kr̥dhí kṣumántaṁ jaritā́ram agne kr̥dhí pátiṁ svapatyásya rāyáḥ
02.009.06	a	saínā́nīkena suvidátro asmé yáṣṭā devā́m̐ ā́yajiṣṭhaḥ svastí
02.009.06	c	ádabdho gopā́ utá naḥ paraspā́ ágne dyumád utá revád didīhi
02.010.01	a	johū́tro agníḥ prathamáḥ pitéveḷás padé mánuṣā yát sámiddhaḥ
02.010.01	c	śríyaṁ vásāno amŕ̥to vícetā marmr̥jényaḥ śravasyàḥ sá vājī́
02.010.02	a	śrūyā́ agníś citrábhānur hávam me víśvābhir gīrbhír amŕ̥to vícetāḥ
02.010.02	c	śyāvā́ ráthaṁ vahato róhitā votā́ruṣā́ha cakre víbhr̥traḥ
02.010.03	a	uttānā́yām ajanayan súṣūtam bhúvad agníḥ purupéśāsu gárbhaḥ
02.010.03	c	śíriṇāyāṁ cid aktúnā máhobhir áparīvr̥to vasati prácetāḥ
02.010.04	a	jígharmy agníṁ havíṣā ghr̥téna pratikṣiyántam bhúvanāni víśvā
02.010.04	c	pr̥thúṁ tiraścā́ váyasā br̥hántaṁ vyáciṣṭham ánnai rabhasáṁ dŕ̥śānam
02.010.05	a	ā́ viśvátaḥ pratyáñcaṁ jigharmy arakṣásā mánasā táj juṣeta
02.010.05	c	máryaśrī spr̥hayádvarṇo agnír nā́bhimŕ̥śe tanvāā̀ járbhurāṇaḥ
02.010.06	a	jñeyā́ bhāgáṁ sahasānó váreṇa tvā́dūtāso manuvád vadema
02.010.06	c	ánūnam agníṁ juhvāā̀ vacasyā́ madhupŕ̥caṁ dhanasā́ johavīmi
02.011.01	a	śrudhī́ hávam indra mā́ riṣaṇyaḥ syā́ma te dāváne vásūnām
02.011.01	c	imā́ hí tvā́m ū́rjo vardháyanti vasūyávaḥ síndhavo ná kṣárantaḥ
02.011.02	a	sr̥jó mahī́r indra yā́ ápinvaḥ páriṣṭhitā áhinā śūra pūrvī́ḥ
02.011.02	c	ámartyaṁ cid dāsám mányamānam ávābhinad ukthaír vāvr̥dhānáḥ
02.011.03	a	ukthéṣv ín nú śūra yéṣu cākán stómeṣv indra rudríyeṣu ca
02.011.03	c	túbhyéd etā́ yā́su mandasānáḥ prá vāyáve sisrate ná śubhrā́ḥ
02.011.04	a	śubhráṁ nú te śúṣmaṁ vardháyantaḥ śubhráṁ vájram bāhvór dádhānāḥ
02.011.04	c	śubhrás tvám indra vāvr̥dhānó asmé dā́sīr víśaḥ sū́ryeṇa sahyāḥ
02.011.05	a	gúhā hitáṁ gúhyaṁ gūḷhám apsv ápīvr̥tam māyínaṁ kṣiyántam
02.011.05	c	utó apó dyā́ṁ tastabhvā́ṁsam áhann áhiṁ śūra vīryèṇa
02.011.06	a	stávā nú ta indra pūrvyā́ mahā́ny utá stavāma nū́tanā kr̥tā́ni
02.011.06	c	stávā vájram bāhvór uśántaṁ stávā hárī sū́ryasya ketū́
02.011.07	a	hárī nú ta indra vājáyantā ghr̥taścútaṁ svārám asvārṣṭām
02.011.07	c	ví samanā́ bhū́mir aprathiṣṭā́raṁsta párvataś cit sariṣyán
02.011.08	a	ní párvataḥ sādy áprayuchan sám mātŕ̥bhir vāvaśānó akrān
02.011.08	c	dūré pāré vā́ṇīṁ vardháyanta índreṣitāṁ dhamánim paprathan ní
02.011.09	a	índro mahā́ṁ síndhum āśáyānam māyāvínaṁ vr̥trám asphuran níḥ
02.011.09	c	árejetāṁ ródasī bhiyāné kánikradato vŕ̥ṣṇo asya vájrāt
02.011.10	a	ároravīd vŕ̥ṣṇo asya vájró 'mānuṣaṁ yán mā́nuṣo nijū́rvāt
02.011.10	c	ní māyíno dānavásya māyā́ ápādayat papivā́n sutásya
02.011.11	a	píbā pibéd indra śūra sómam mándantu tvā mandínaḥ sutā́saḥ
02.011.11	c	pr̥ṇántas te kukṣī́ vardhayantv itthā́ sutáḥ paurá índram āva
02.011.12	a	tvé indrā́py abhūma víprā dhíyaṁ vanema r̥tayā́ sápantaḥ
02.011.12	c	avasyávo dhīmahi práśastiṁ sadyás te rāyó dāváne syāma
02.011.13	a	syā́ma té ta indra yé ta ūtī́ avasyáva ū́rjaṁ vardháyantaḥ
02.011.13	c	śuṣmíntamaṁ yáṁ cākánāma devāsmé rayíṁ rāsi vīrávantam
02.011.14	a	rā́si kṣáyaṁ rā́si mitrám asmé rā́si śárdha indra mā́rutaṁ naḥ
02.011.14	c	sajóṣaso yé ca mandasānā́ḥ prá vāyávaḥ pānty ágraṇītim
02.011.15	a	vyántv ín nú yéṣu mandasānás tr̥pát sómam pāhi drahyád indra
02.011.15	c	asmā́n sú pŕ̥tsv ā́ tarutrā́vardhayo dyā́m br̥hádbhir arkaíḥ
02.011.16	a	br̥hánta ín nú yé te tarutrokthébhir vā sumnám āvívāsān
02.011.16	c	str̥ṇānā́so barhíḥ pastyāā̀vat tvótā íd indra vā́jam agman
02.011.17	a	ugréṣv ín nú śūra mandasānás tríkadrukeṣu pāhi sómam indra
02.011.17	c	pradódhuvac chmáśruṣu prīṇānó yāhí háribhyāṁ sutásya pītím
02.011.18	a	dhiṣvā́ śávaḥ śūra yéna vr̥trám avā́bhinad dā́num aurṇavābhám
02.011.18	c	ápāvr̥ṇor jyótir ā́ryāya ní savyatáḥ sādi dásyur indra
02.011.19	a	sánema yé ta ūtíbhis táranto víśvā spŕ̥dha ā́ryeṇa dásyūn
02.011.19	c	asmábhyaṁ tát tvāṣṭráṁ viśvárūpam árandhayaḥ sākhyásya tritā́ya
02.011.20	a	asyá suvānásya mandínas tritásya ny árbudaṁ vāvr̥dhānó astaḥ
02.011.20	c	ávartayat sū́ryo ná cakrám bhinád valám índro áṅgirasvān
02.011.21	a	nūnáṁ sā́ te práti váraṁ jaritré duhīyád indra dákṣiṇā maghónī
02.011.21	c	śíkṣā stotŕ̥bhyo mā́ti dhag bhágo no br̥hád vadema vidáthe suvī́rāḥ
02.012.01	a	yó jātá evá prathamó mánasvān devó devā́n krátunā paryábhūṣat
02.012.01	c	yásya śúṣmād ródasī ábhyasetāṁ nr̥mṇásya mahnā́ sá janāsa índraḥ
02.012.02	a	yáḥ pr̥thivī́ṁ vyáthamānām ádr̥ṁhad yáḥ párvatān prákupitām̐ áramṇāt
02.012.02	c	yó antárikṣaṁ vimamé várīyo yó dyā́m ástabhnāt sá janāsa índraḥ
02.012.03	a	yó hatvā́him áriṇāt saptá síndhūn yó gā́ udā́jad apadhā́ valásya
02.012.03	c	yó áśmanor antár agníṁ jajā́na saṁvŕ̥k samátsu sá janāsa índraḥ
02.012.04	a	yénemā́ víśvā cyávanā kr̥tā́ni yó dā́saṁ várṇam ádharaṁ gúhā́kaḥ
02.012.04	c	śvaghnī́va yó jigīvā́m̐ lakṣám ā́dad aryáḥ puṣṭā́ni sá janāsa índraḥ
02.012.05	a	yáṁ smā pr̥chánti kúha séti ghorám utém āhur naíṣó astī́ty enam
02.012.05	c	só aryáḥ puṣṭī́r víja ivā́ mināti śrád asmai dhatta sá janāsa índraḥ
02.012.06	a	yó radhrásya coditā́ yáḥ kr̥śásya yó brahmáṇo nā́dhamānasya kīréḥ
02.012.06	c	yuktágrāvṇo yó 'vitā́ suśipráḥ sutásomasya sá janāsa índraḥ
02.012.07	a	yásyā́śvāsaḥ pradíśi yásya gā́vo yásya grā́mā yásya víśve ráthāsaḥ
02.012.07	c	yáḥ sū́ryaṁ yá uṣásaṁ jajā́na yó apā́ṁ netā́ sá janāsa índraḥ
02.012.08	a	yáṁ krándasī saṁyatī́ vihváyete páré 'vara ubháyā amítrāḥ
02.012.08	c	samānáṁ cid rátham ātasthivā́ṁsā nā́nā havete sá janāsa índraḥ
02.012.09	a	yásmān ná r̥té vijáyante jánāso yáṁ yúdhyamānā ávase hávante
02.012.09	c	yó víśvasya pratimā́nam babhū́va yó acyutacyút sá janāsa índraḥ
02.012.10	a	yáḥ śáśvato máhy éno dádhānān ámanyamānāñ chárvā jaghā́na
02.012.10	c	yáḥ śárdhate nā́nudádāti śr̥dhyā́ṁ yó dásyor hantā́ sá janāsa índraḥ
02.012.11	a	yáḥ śámbaram párvateṣu kṣiyántaṁ catvāriṁśyā́ṁ śarády anvávindat
02.012.11	c	ojāyámānaṁ yó áhiṁ jaghā́na dā́nuṁ śáyānaṁ sá janāsa índraḥ
02.012.12	a	yáḥ saptáraśmir vr̥ṣabhás túviṣmān avā́sr̥jat sártave saptá síndhūn
02.012.12	c	yó rauhiṇám ásphurad vájrabāhur dyā́m āróhantaṁ sá janāsa índraḥ
02.012.13	a	dyā́vā cid asmai pr̥thivī́ namete śúṣmāc cid asya párvatā bhayante
02.012.13	c	yáḥ somapā́ nicitó vájrabāhur yó vájrahastaḥ sá janāsa índraḥ
02.012.14	a	yáḥ sunvántam ávati yáḥ pácantaṁ yáḥ śáṁsantaṁ yáḥ śaśamānám ūtī́
02.012.14	c	yásya bráhma várdhanaṁ yásya sómo yásyedáṁ rā́dhaḥ sá janāsa índraḥ
02.012.15	a	yáḥ sunvaté pácate dudhrá ā́ cid vā́jaṁ dárdarṣi sá kílāsi satyáḥ
02.012.15	c	vayáṁ ta indra viśváha priyā́saḥ suvī́rāso vidátham ā́ vadema
02.013.01	a	r̥túr jánitrī tásyā apás pári makṣū́ jātá ā́viśad yā́su várdhate
02.013.01	c	tád āhanā́ abhavat pipyúṣī páyo 'ṁśóḥ pīyū́ṣam prathamáṁ tád ukthyàm
02.013.02	a	sadhrī́m ā́ yanti pári bíbhratīḥ páyo viśvápsnyāya prá bharanta bhójanam
02.013.02	c	samānó ádhvā pravátām anuṣyáde yás tā́kr̥ṇoḥ prathamáṁ sā́sy ukthyàḥ
02.013.03	a	ánv éko vadati yád dádāti tád rūpā́ minán tádapā éka īyate
02.013.03	c	víśvā ékasya vinúdas titikṣate yás tā́kr̥ṇoḥ prathamáṁ sā́sy ukthyàḥ
02.013.04	a	prajā́bhyaḥ puṣṭíṁ vibhájanta āsate rayím iva pr̥ṣṭhám prabhávantam āyaté
02.013.04	c	ásinvan dáṁṣṭraiḥ pitúr atti bhójanaṁ yás tā́kr̥ṇoḥ prathamáṁ sā́sy ukthyàḥ
02.013.05	a	ádhākr̥ṇoḥ pr̥thivī́ṁ saṁdŕ̥śe divé yó dhautīnā́m ahihann ā́riṇak patháḥ
02.013.05	c	táṁ tvā stómebhir udábhir ná vājínaṁ deváṁ devā́ ajanan sā́sy ukthyàḥ
02.013.06	a	yó bhójanaṁ ca dáyase ca várdhanam ārdrā́d ā́ śúṣkam mádhumad dudóhitha
02.013.06	c	sá śevadhíṁ ní dadhiṣe vivásvati víśvasyaíka īśiṣe sā́sy ukthyàḥ
02.013.07	a	yáḥ puṣpíṇīś ca prasvàś ca dhármaṇā́dhi dā́ne vy àvánīr ádhārayaḥ
02.013.07	c	yáś cā́samā ájano didyúto divá urúr ūrvā́m̐ abhítaḥ sā́sy ukthyàḥ
02.013.08	a	yó nārmaráṁ sahávasuṁ níhantave pr̥kṣā́ya ca dāsáveśāya cā́vahaḥ
02.013.08	c	ūrjáyantyā ápariviṣṭam āsyàm utaívā́dyá purukr̥t sā́sy ukthyàḥ
02.013.09	a	śatáṁ vā yásya dáśa sākám ā́dya ékasya śruṣṭaú yád dha codám ā́vitha
02.013.09	c	arajjaú dásyūn sám unab dabhī́taye suprāvyò abhavaḥ sā́sy ukthyàḥ
02.013.10	a	víśvéd ánu rodhanā́ asya paúṁsyaṁ dadúr asmai dadhiré kr̥tnáve dhánam
02.013.10	c	ṣáḷ astabhnā viṣṭíraḥ páñca saṁdŕ̥śaḥ pári paró abhavaḥ sā́sy ukthyàḥ
02.013.11	a	supravācanáṁ táva vīra vīryàṁ yád ékena krátunā vindáse vásu
02.013.11	c	jātū́ṣṭhirasya prá váyaḥ sáhasvato yā́ cakártha séndra víśvāsy ukthyàḥ
02.013.12	a	áramayaḥ sárapasas tárāya káṁ turvī́taye ca vayyāā̀ya ca srutím
02.013.12	c	nīcā́ sántam úd anayaḥ parāvŕ̥jam prā́ndháṁ śroṇáṁ śraváyan sā́sy ukthyàḥ
02.013.13	a	asmábhyaṁ tád vaso dānā́ya rā́dhaḥ sám arthayasva bahú te vasavyàm
02.013.13	c	índra yác citráṁ śravasyā́ ánu dyū́n br̥hád vadema vidáthe suvī́rāḥ
02.014.01	a	ádhvaryavo bháraténdrāya sómam ā́matrebhiḥ siñcatā mádyam ándhaḥ
02.014.01	c	kāmī́ hí vīráḥ sádam asya pītíṁ juhóta vŕ̥ṣṇe tád íd eṣá vaṣṭi
02.014.02	a	ádhvaryavo yó apó vavrivā́ṁsaṁ vr̥tráṁ jaghā́nāśányeva vr̥kṣám
02.014.02	c	tásmā etám bharata tadvaśā́yam̐ eṣá índro arhati pītím asya
02.014.03	a	ádhvaryavo yó dŕ̥bhīkaṁ jaghā́na yó gā́ udā́jad ápa hí valáṁ váḥ
02.014.03	c	tásmā etám antárikṣe ná vā́tam índraṁ sómair órṇuta jū́r ná vástraiḥ
02.014.04	a	ádhvaryavo yá úraṇaṁ jaghā́na náva cakhvā́ṁsaṁ navatíṁ ca bāhū́n
02.014.04	c	yó árbudam áva nīcā́ babādhé tám índraṁ sómasya bhr̥thé hinota
02.014.05	a	ádhvaryavo yáḥ sv áśnaṁ jaghā́na yáḥ śúṣṇam aśúṣaṁ yó vyàṁsam
02.014.05	c	yáḥ pípruṁ námuciṁ yó rudhikrā́ṁ tásmā índrāyā́ndhaso juhota
02.014.06	a	ádhvaryavo yáḥ śatáṁ śámbarasya púro bibhédā́śmaneva pūrvī́ḥ
02.014.06	c	yó varcínaḥ śatám índraḥ sahásram apā́vapad bháratā sómam asmai
02.014.07	a	ádhvaryavo yáḥ śatám ā́ sahásram bhū́myā upásthé 'vapaj jaghanvā́n
02.014.07	c	kútsasyāyór atithigvásya vīrā́n ny ā́vr̥ṇag bháratā sómam asmai
02.014.08	a	ádhvaryavo yán naraḥ kāmáyādhve śruṣṭī́ váhanto naśathā tád índre
02.014.08	c	gábhastipūtam bharata śrutā́yéndrāya sómaṁ yajyavo juhota
02.014.09	a	ádhvaryavaḥ kártanā śruṣṭím asmai váne nípūtaṁ vána ún nayadhvam
02.014.09	c	juṣāṇó hástyam abhí vāvaśe va índrāya sómam madiráṁ juhota
02.014.10	a	ádhvaryavaḥ páyasódhar yáthā góḥ sómebhir īm pr̥ṇatā bhojám índram
02.014.10	c	védāhám asya níbhr̥tam ma etád dítsantam bhū́yo yajatáś ciketa
02.014.11	a	ádhvaryavo yó divyásya vásvo yáḥ pā́rthivasya kṣámyasya rā́jā
02.014.11	c	tám ū́rdaraṁ ná pr̥ṇatā yávenéndraṁ sómebhis tád ápo vo astu
02.014.12	a	asmábhyaṁ tád vaso dānā́ya rā́dhaḥ sám arthayasva bahú te vasavyàm
02.014.12	c	índra yác citráṁ śravasyā́ ánu dyū́n br̥hád vadema vidáthe suvī́rāḥ
02.015.01	a	prá ghā nv àsya maható mahā́ni satyā́ satyásya káraṇāni vocam
02.015.01	c	tríkadrukeṣv apibat sutásyāsyá máde áhim índro jaghāna
02.015.02	a	avaṁśé dyā́m astabhāyad br̥hántam ā́ ródasī apr̥ṇad antárikṣam
02.015.02	c	sá dhārayat pr̥thivī́m papráthac ca sómasya tā́ máda índraś cakāra
02.015.03	a	sádmeva prā́co ví mimāya mā́nair vájreṇa khā́ny atr̥ṇan nadī́nām
02.015.03	c	vŕ̥thāsr̥jat pathíbhir dīrghayāthaíḥ sómasya tā́ máda índraś cakāra
02.015.04	a	sá pravoḷhr̥ŕ̥n parigátyā dabhī́ter víśvam adhāg ā́yudham iddhé agnaú
02.015.04	c	sáṁ góbhir áśvair asr̥jad ráthebhiḥ sómasya tā́ máda índraś cakāra
02.015.05	a	sá īm mahī́ṁ dhúnim étor aramṇāt só asnātr̥ŕ̥n apārayat svastí
02.015.05	c	tá utsnā́ya rayím abhí prá tasthuḥ sómasya tā́ máda índraś cakāra
02.015.06	a	sódañcaṁ síndhum ariṇān mahitvā́ vájreṇā́na uṣásaḥ sám pipeṣa
02.015.06	c	ajaváso javínībhir vivr̥ścán sómasya tā́ máda índraś cakāra
02.015.07	a	sá vidvā́m̐ apagoháṁ kanī́nām āvír bhávann úd atiṣṭhat parāvŕ̥k
02.015.07	c	práti śroṇá sthād vy ànág acaṣṭa sómasya tā́ máda índraś cakāra
02.015.08	a	bhinád valám áṅgirobhir gr̥ṇānó ví párvatasya dr̥ṁhitā́ny airat
02.015.08	c	riṇág ródhāṁsi kr̥trímāṇy eṣāṁ sómasya tā́ máda índraś cakāra
02.015.09	a	svápnenābhyúpyā cúmuriṁ dhúniṁ ca jaghántha dásyum prá dabhī́tim āvaḥ
02.015.09	c	rambhī́ cid átra vivide híraṇyaṁ sómasya tā́ máda índraś cakāra
02.015.10	a	nūnáṁ sā́ te práti váraṁ jaritré duhīyád indra dákṣiṇā maghónī
02.015.10	c	śíkṣā stotŕ̥bhyo mā́ti dhag bhágo no br̥hád vadema vidáthe suvī́rāḥ
02.016.01	a	prá vaḥ satā́ṁ jyéṣṭhatamāya suṣṭutím agnā́v iva samidhāné havír bhare
02.016.01	c	índram ajuryáṁ jaráyantam ukṣitáṁ sanā́d yúvānam ávase havāmahe
02.016.02	a	yásmād índrād br̥hatáḥ kíṁ caném r̥té víśvāny asmin sámbhr̥tā́dhi vīryāā̀
02.016.02	c	jaṭháre sómaṁ tanvīā̀ sáho máho háste vájram bhárati śīrṣáṇi krátum
02.016.03	a	ná kṣoṇī́bhyām paribhvè ta indriyáṁ ná samudraíḥ párvatair indra te ráthaḥ
02.016.03	c	ná te vájram ánv aśnoti káś caná yád āśúbhiḥ pátasi yójanā purú
02.016.04	a	víśve hy àsmai yajatā́ya dhr̥ṣṇáve krátum bháranti vr̥ṣabhā́ya sáścate
02.016.04	c	vŕ̥ṣā yajasva havíṣā vidúṣṭaraḥ píbendra sómaṁ vr̥ṣabhéṇa bhānúnā
02.016.05	a	vŕ̥ṣṇaḥ kóśaḥ pavate mádhva ūrmír vr̥ṣabhā́nnāya vr̥ṣabhā́ya pā́tave
02.016.05	c	vŕ̥ṣaṇādhvaryū́ vr̥ṣabhā́so ádrayo vŕ̥ṣaṇaṁ sómaṁ vr̥ṣabhā́ya suṣvati
02.016.06	a	vŕ̥ṣā te vájra utá te vŕ̥ṣā rátho vŕ̥ṣaṇā hárī vr̥ṣabhā́ṇy ā́yudhā
02.016.06	c	vŕ̥ṣṇo mádasya vr̥ṣabha tvám īśiṣa índra sómasya vr̥ṣabhásya tr̥pṇuhi
02.016.07	a	prá te nā́vaṁ ná sámane vacasyúvam bráhmaṇā yāmi sávaneṣu dā́dhr̥ṣiḥ
02.016.07	c	kuvín no asyá vácaso nibódhiṣad índram útsaṁ ná vásunaḥ sicāmahe
02.016.08	a	purā́ sambādhā́d abhy ā́ vavr̥tsva no dhenúr ná vatsáṁ yávasasya pipyúṣī
02.016.08	c	sakŕ̥t sú te sumatíbhiḥ śatakrato sám pátnībhir ná vŕ̥ṣaṇo nasīmahi
02.016.09	a	nūnáṁ sā́ te práti váraṁ jaritré duhīyád indra dákṣiṇā maghónī
02.016.09	c	śíkṣā stotŕ̥bhyo mā́ti dhag bhágo no br̥hád vadema vidáthe suvī́rāḥ
02.017.01	a	tád asmai návyam aṅgirasvád arcata śúṣmā yád asya pratnáthodī́rate
02.017.01	c	víśvā yád gotrā́ sáhasā párīvr̥tā máde sómasya dr̥ṁhitā́ny aírayat
02.017.02	a	sá bhūtu yó ha prathamā́ya dhā́yasa ójo mímāno mahimā́nam ā́tirat
02.017.02	c	śū́ro yó yutsú tanvàm parivyáta śīrṣáṇi dyā́m mahinā́ práty amuñcata
02.017.03	a	ádhākr̥ṇoḥ prathamáṁ vīryàm mahád yád asyā́gre bráhmaṇā śúṣmam aírayaḥ
02.017.03	c	ratheṣṭhéna háryaśvena vícyutāḥ prá jīráyaḥ sisrate sadhryàk pŕ̥thak
02.017.04	a	ádhā yó víśvā bhúvanābhí majmáneśānakŕ̥t právayā abhy ávardhata
02.017.04	c	ā́d ródasī jyótiṣā váhnir ā́tanot sī́vyan támāṁsi dúdhitā sám avyayat
02.017.05	a	sá prācī́nān párvatān dr̥ṁhad ójasādharācī́nam akr̥ṇod apā́m ápaḥ
02.017.05	c	ádhārayat pr̥thivī́ṁ viśvádhāyasam ástabhnān māyáyā dyā́m avasrásaḥ
02.017.06	a	sā́smā áram bāhúbhyāṁ yám pitā́kr̥ṇod víśvasmād ā́ janúṣo védasas pári
02.017.06	c	yénā pr̥thivyā́ṁ ní kríviṁ śayádhyai vájreṇa hatvy ávr̥ṇak tuviṣváṇiḥ
02.017.07	a	amājū́r iva pitróḥ sácā satī́ samānā́d ā́ sádasas tvā́m iye bhágam
02.017.07	c	kr̥dhí praketám úpa māsy ā́ bhara daddhí bhāgáṁ tanvò yéna māmáhaḥ
02.017.08	a	bhojáṁ tvā́m indra vayáṁ huvema dadíṣ ṭvám indrā́pāṁsi vā́jān
02.017.08	c	aviḍḍhīā̀ndra citráyā na ūtī́ kr̥dhí vr̥ṣann indra vásyaso naḥ
02.017.09	a	nūnáṁ sā́ te práti váraṁ jaritré duhīyád indra dákṣiṇā maghónī
02.017.09	c	śíkṣā stotŕ̥bhyo mā́ti dhag bhágo no br̥hád vadema vidáthe suvī́rāḥ
02.018.01	a	prātā́ rátho návo yoji sásniś cáturyugas trikaśáḥ saptáraśmiḥ
02.018.01	c	dáśāritro manuṣyàḥ svarṣā́ḥ sá iṣṭíbhir matíbhī ráṁhyo bhūt
02.018.02	a	sā́smā áram prathamáṁ sá dvitī́yam utó tr̥tī́yam mánuṣaḥ sá hótā
02.018.02	c	anyásyā gárbham anyá ū jananta só anyébhiḥ sacate jényo vŕ̥ṣā
02.018.03	a	hárī nú kaṁ rátha índrasya yojam āyaí sūkténa vácasā návena
02.018.03	c	mó ṣú tvā́m átra bahávo hí víprā ní rīraman yájamānāso anyé
02.018.04	a	ā́ dvā́bhyāṁ háribhyām indra yāhy ā́ catúrbhir ā́ ṣaḍbhír hūyámānaḥ
02.018.04	c	ā́ṣṭābhír daśábhiḥ somapéyam ayáṁ sutáḥ sumakha mā́ mŕ̥dhas kaḥ
02.018.05	a	ā́ viṁśatyā́ triṁśátā yāhy arvā́ṅ ā́ catvāriṁśátā háribhir yujānáḥ
02.018.05	c	ā́ pañcāśátā suráthebhir indrā́ ṣaṣṭyā́ saptatyā́ somapéyam
02.018.06	a	ā́śītyā́ navatyā́ yāhy arvā́ṅ ā́ śaténa háribhir uhyámānaḥ
02.018.06	c	ayáṁ hí te śunáhotreṣu sóma índra tvāyā́ páriṣikto mádāya
02.018.07	a	máma bráhmendra yāhy áchā víśvā hárī dhurí dhiṣvā ráthasya
02.018.07	c	purutrā́ hí vihávyo babhū́thāsmíñ chūra sávane mādayasva
02.018.08	a	ná ma índreṇa sakhyáṁ ví yoṣad asmábhyam asya dákṣiṇā duhīta
02.018.08	c	úpa jyéṣṭhe várūthe gábhastau prāyé prāye jigīvā́ṁsaḥ syāma
02.018.09	a	nūnáṁ sā́ te práti váraṁ jaritré duhīyád indra dákṣiṇā maghónī
02.018.09	c	śíkṣā stotŕ̥bhyo mā́ti dhag bhágo no br̥hád vadema vidáthe suvī́rāḥ
02.019.01	a	ápāyy asyā́ndhaso mádāya mánīṣiṇaḥ suvānásya práyasaḥ
02.019.01	c	yásminn índraḥ pradívi vāvr̥dhāná óko dadhé brahmaṇyántaś ca náraḥ
02.019.02	a	asyá mandānó mádhvo vájrahastó 'him índro arṇovŕ̥taṁ ví vr̥ścat
02.019.02	c	prá yád váyo ná svásarāṇy áchā práyāṁsi ca nadī́nāṁ cákramanta
02.019.03	a	sá mā́hina índro árṇo apā́m praírayad ahihā́chā samudrám
02.019.03	c	ájanayat sū́ryaṁ vidád gā́ aktúnā́hnāṁ vayúnāni sādhat
02.019.04	a	só apratī́ni mánave purū́ṇī́ndro dāśad dāśúṣe hánti vr̥trám
02.019.04	c	sadyó yó nŕ̥bhyo atasā́yyo bhū́t paspr̥dhānébhyaḥ sū́ryasya sātaú
02.019.05	a	sá sunvatá índraḥ sū́ryam ā́ devó riṇaṅ mártyāya stavā́n
02.019.05	c	ā́ yád rayíṁ guhádavadyam asmai bhárad áṁśaṁ naítaśo daśasyán
02.019.06	a	sá randhayat sadívaḥ sā́rathaye śúṣṇam aśúṣaṁ kúyavaṁ kútsāya
02.019.06	c	dívodāsāya navatíṁ ca návéndraḥ púro vy a .ìrac chámbarasya
02.019.07	a	evā́ ta indrocátham ahema śravasyā́ ná tmánā vājáyantaḥ
02.019.07	c	aśyā́ma tát sā́ptam āśuṣāṇā́ nanámo vádhar ádevasya pīyóḥ
02.019.08	a	evā́ te gr̥tsamadā́ḥ śūra mánmāvasyávo ná vayúnāni takṣuḥ
02.019.08	c	brahmaṇyánta indra te návīya íṣam ū́rjaṁ sukṣitíṁ sumnám aśyuḥ
02.019.09	a	nūnáṁ sā́ te práti váraṁ jaritré duhīyád indra dákṣiṇā maghónī
02.019.09	c	śíkṣā stotŕ̥bhyo mā́ti dhag bhágo no br̥hád vadema vidáthe suvī́rāḥ
02.020.01	a	vayáṁ te váya indra viddhí ṣú ṇaḥ prá bharāmahe vājayúr ná rátham
02.020.01	c	vipanyávo dī́dhyato manīṣā́ sumnám íyakṣantas tvā́vato nr̥ŕ̥n
02.020.02	a	tváṁ na indra tvā́bhir ūtī́ tvāyató abhiṣṭipā́si jánān
02.020.02	c	tvám inó dāśúṣo varūtétthā́dhīr abhí yó nákṣati tvā
02.020.03	a	sá no yúvéndro johū́traḥ sákhā śivó narā́m astu pātā́
02.020.03	c	yáḥ śáṁsantaṁ yáḥ śaśamānám ūtī́ pácantaṁ ca stuvántaṁ ca praṇéṣat
02.020.04	a	tám u stuṣa índraṁ táṁ gr̥ṇīṣe yásmin purā́ vāvr̥dhúḥ śāśadúś ca
02.020.04	c	sá vásvaḥ kā́mam pīparad iyānó brahmaṇyató nū́tanasyāyóḥ
02.020.05	a	só áṅgirasām ucáthā jujuṣvā́n bráhmā tūtod índro gātúm iṣṇán
02.020.05	c	muṣṇánn uṣásaḥ sū́ryeṇa stavā́n áśnasya cic chiśnathat pūrvyā́ṇi
02.020.06	a	sá ha śrutá índro nā́ma devá ūrdhvó bhuvan mánuṣe dasmátamaḥ
02.020.06	c	áva priyám arśasānásya sāhvā́ñ chíro bharad dāsásya svadhā́vān
02.020.07	a	sá vr̥trahéndraḥ kr̥ṣṇáyonīḥ puraṁdaró dā́sīr airayad ví
02.020.07	c	ájanayan mánave kṣā́m apáś ca satrā́ śáṁsaṁ yájamānasya tūtot
02.020.08	a	tásmai tavasyàm ánu dāyi satréndrāya devébhir árṇasātau
02.020.08	c	práti yád asya vájram bāhvór dhúr hatvī́ dásyūn púra ā́yasīr ní tārīt
02.020.09	a	nūnáṁ sā́ te práti váraṁ jaritré duhīyád indra dákṣiṇā maghónī
02.020.09	c	śíkṣā stotŕ̥bhyo mā́ti dhag bhágo no br̥hád vadema vidáthe suvī́rāḥ
02.021.01	a	viśvajíte dhanajíte svarjíte satrājíte nr̥jíta urvarājíte
02.021.01	c	aśvajíte gojíte abjíte bharéndrāya sómaṁ yajatā́ya haryatám
02.021.02	a	abhibhúve 'bhibhaṅgā́ya vanvaté 'ṣāḷhāya sáhamānāya vedháse
02.021.02	c	tuvigráye váhnaye duṣṭárītave satrāsā́he náma índrāya vocata
02.021.03	a	satrāsāhó janabhakṣó janaṁsaháś cyávano yudhmó ánu jóṣam ukṣitáḥ
02.021.03	c	vr̥taṁcayáḥ sáhurir vikṣv āā̀ritá índrasya vocam prá kr̥tā́ni vīryāā̀
02.021.04	a	anānudó vr̥ṣabhó dódhato vadhó gambhīrá r̥ṣvó ásamaṣṭakāvyaḥ
02.021.04	c	radhracodáḥ śnáthano vīḷitás pr̥thúr índraḥ suyajñá uṣásaḥ svàr janat
02.021.05	a	yajñéna gātúm aptúro vividrire dhíyo hinvānā́ uśíjo manīṣíṇaḥ
02.021.05	c	abhisvárā niṣádā gā́ avasyáva índre hinvānā́ dráviṇāny āśata
02.021.06	a	índra śréṣṭhāni dráviṇāni dhehi cíttiṁ dákṣasya subhagatvám asmé
02.021.06	c	póṣaṁ rayīṇā́m áriṣṭiṁ tanū́nāṁ svādmā́naṁ vācáḥ sudinatvám áhnām
02.022.01	a	tríkadrukeṣu mahiṣó yávāśiraṁ tuviśúṣmas
02.022.01	c	tr̥pát sómam apibad víṣṇunā sutáṁ yáthā́vaśat
02.022.01	e	sá īm mamāda máhi kárma kártave mahā́m urúṁ
02.022.01	g	saínaṁ saścad devó deváṁ satyám índraṁ satyá índuḥ
02.022.02	a	ádha tvíṣīmām̐ abhy ójasā kríviṁ yudhā́bhavad
02.022.02	c	ā́ ródasī apr̥ṇad asya majmánā prá vāvr̥dhe
02.022.02	e	ádhattānyáṁ jaṭháre prém aricyata
02.022.02	f	saínaṁ saścad devó deváṁ satyám índraṁ satyá índuḥ
02.022.03	a	sākáṁ jātáḥ krátunā sākám ójasā vavakṣitha
02.022.03	c	sākáṁ vr̥ddhó vīrya .ìḥ sāsahír mŕ̥dho vícarṣaṇiḥ
02.022.03	e	dā́tā rā́dha stuvaté kā́myaṁ vásu
02.022.03	f	saínaṁ saścad devó deváṁ satyám índraṁ satyá índuḥ
02.022.04	a	táva tyán náryaṁ nr̥tó 'pa indra prathamám pūrvyáṁ diví pravā́cyaṁ kr̥tám
02.022.04	c	yád devásya śávasā prā́riṇā ásuṁ riṇánn apáḥ
02.022.04	e	bhúvad víśvam abhy ā́devam ójasā vidā́d ū́rjaṁ śatákratur vidā́d íṣam
02.023.01	a	gaṇā́nāṁ tvā gaṇápatiṁ havāmahe kavíṁ kavīnā́m upamáśravastamam
02.023.01	c	jyeṣṭharā́jam bráhmaṇām brahmaṇas pata ā́ naḥ śr̥ṇvánn ūtíbhiḥ sīda sā́danam
02.023.02	a	devā́ś cit te asurya prácetaso bŕ̥haspate yajñíyam bhāgám ānaśuḥ
02.023.02	c	usrā́ iva sū́ryo jyótiṣā mahó víśveṣām íj janitā́ bráhmaṇām asi
02.023.03	a	ā́ vibā́dhyā parirā́pas támāṁsi ca jyótiṣmantaṁ rátham r̥tásya tiṣṭhasi
02.023.03	c	bŕ̥haspate bhīmám amitradámbhanaṁ rakṣoháṇaṁ gotrabhídaṁ svarvídam
02.023.04	a	sunītíbhir nayasi trā́yase jánaṁ yás túbhyaṁ dā́śān ná tám áṁho aśnavat
02.023.04	c	brahmadvíṣas tápano manyumī́r asi bŕ̥haspate máhi tát te mahitvanám
02.023.05	a	ná tám áṁho ná duritáṁ kútaś caná nā́rātayas titirur ná dvayāvínaḥ
02.023.05	c	víśvā íd asmād dhvaráso ví bādhase yáṁ sugopā́ rákṣasi brahmaṇas pate
02.023.06	a	tváṁ no gopā́ḥ pathikŕ̥d vicakṣaṇás táva vratā́ya matíbhir jarāmahe
02.023.06	c	bŕ̥haspate yó no abhí hváro dadhé svā́ tám marmartu duchúnā hárasvatī
02.023.07	a	utá vā yó no marcáyād ánāgaso 'rātīvā́ mártaḥ sānukó vŕ̥kaḥ
02.023.07	c	bŕ̥haspate ápa táṁ vartayā patháḥ sugáṁ no asyaí devávītaye kr̥dhi
02.023.08	a	trātā́raṁ tvā tanū́nāṁ havāmahé 'vaspartar adhivaktā́ram asmayúm
02.023.08	c	bŕ̥haspate devanído ní barhaya mā́ durévā úttaraṁ sumnám ún naśan
02.023.09	a	tváyā vayáṁ suvŕ̥dhā brahmaṇas pate spārhā́ vásu manuṣyā́ dadīmahi
02.023.09	c	yā́ no dūré taḷíto yā́ árātayo 'bhí sánti jambháyā tā́ anapnásaḥ
02.023.10	a	tváyā vayám uttamáṁ dhīmahe váyo bŕ̥haspate pápriṇā sásninā yujā́
02.023.10	c	mā́ no duḥśáṁso abhidipsúr īśata prá suśáṁsā matíbhis tāriṣīmahi
02.023.11	a	anānudó vr̥ṣabhó jágmir āhaváṁ níṣṭaptā śátrum pŕ̥tanāsu sāsahíḥ
02.023.11	c	ási satyá r̥ṇayā́ brahmaṇas pata ugrásya cid damitā́ vīḷuharṣíṇaḥ
02.023.12	a	ádevena mánasā yó riṣaṇyáti śāsā́m ugró mányamāno jíghāṁsati
02.023.12	c	bŕ̥haspate mā́ práṇak tásya no vadhó ní karma manyúṁ durévasya śárdhataḥ
02.023.13	a	bháreṣu hávyo námasopasádyo gántā vā́jeṣu sánitā dhánaṁ dhanam
02.023.13	c	víśvā íd aryó abhidipsvò mŕ̥dho bŕ̥haspátir ví vavarhā ráthām̐ iva
02.023.14	a	téjiṣṭhayā tapanī́ rakṣásas tapa yé tvā nidé dadhiré dr̥ṣṭávīryam
02.023.14	c	āvís tát kr̥ṣva yád ásat ta ukthyàm bŕ̥haspate ví parirā́po ardaya
02.023.15	a	bŕ̥haspate áti yád aryó árhād dyumád vibhā́ti krátumaj jáneṣu
02.023.15	c	yád dīdáyac chávasa r̥taprajāta tád asmā́su dráviṇaṁ dhehi citrám
02.023.16	a	mā́ na stenébhyo yé abhí druhás padé nirāmíṇo ripávó 'nneṣu jāgr̥dhúḥ
02.023.16	c	ā́ devā́nām óhate ví vráyo hr̥dí bŕ̥haspate ná paráḥ sā́mno viduḥ
02.023.17	a	víśvebhyo hí tvā bhúvanebhyas pári tváṣṭā́janat sā́mnaḥ sāmnaḥ kavíḥ
02.023.17	c	sá r̥ṇacíd r̥ṇayā́ bráhmaṇas pátir druhó hantā́ mahá r̥tásya dhartári
02.023.18	a	táva śriyé vy àjihīta párvato gávāṁ gotrám udásr̥jo yád aṅgiraḥ
02.023.18	c	índreṇa yujā́ támasā párīvr̥tam bŕ̥haspate nír apā́m aubjo arṇavám
02.023.19	a	bráhmaṇas pate tvám asyá yantā́ sūktásya bodhi tánayaṁ ca jinva
02.023.19	c	víśvaṁ tád bhadráṁ yád ávanti devā́ br̥hád vadema vidáthe suvī́rāḥ
02.024.01	a	sémā́m aviḍḍhi prábhr̥tiṁ yá ī́śiṣe 'yā́ vidhema návayā mahā́ girā́
02.024.01	c	yáthā no mīḍhvā́n stávate sákhā táva bŕ̥haspate sī́ṣadhaḥ sótá no matím
02.024.02	a	yó nántvāny ánaman ny ójasotā́dardar manyúnā śámbarāṇi ví
02.024.02	c	prā́cyāvayad ácyutā bráhmaṇas pátir ā́ cā́viśad vásumantaṁ ví párvatam
02.024.03	a	tád devā́nāṁ devátamāya kártvam áśrathnan dr̥ḷhā́vradanta vīḷitā́
02.024.03	c	úd gā́ ājad ábhinad bráhmaṇā valám ágūhat támo vy àcakṣayat svàḥ
02.024.04	a	áśmāsyam avatám bráhmaṇas pátir mádhudhāram abhí yám ójasā́tr̥ṇat
02.024.04	c	tám evá víśve papire svardŕ̥śo bahú sākáṁ sisicur útsam udríṇam
02.024.05	a	sánā tā́ kā́ cid bhúvanā bhávītvā mādbhíḥ śarádbhir dúro varanta vaḥ
02.024.05	c	áyatantā carato anyád anyad íd yā́ cakā́ra vayúnā bráhmaṇas pátiḥ
02.024.06	a	abhinákṣanto abhí yé tám ānaśúr nidhím paṇīnā́m paramáṁ gúhā hitám
02.024.06	c	té vidvā́ṁsaḥ praticákṣyā́nr̥tā púnar yáta u ā́yan tád úd īyur āvíśam
02.024.07	a	r̥tā́vānaḥ praticákṣyā́nr̥tā púnar ā́ta ā́ tasthuḥ kaváyo mahás patháḥ
02.024.07	c	té bāhúbhyāṁ dhamitám agním áśmani nákiḥ ṣó asty áraṇo jahúr hí tám
02.024.08	a	r̥tájyena kṣipréṇa bráhmaṇas pátir yátra váṣṭi prá tád aśnoti dhánvanā
02.024.08	c	tásya sādhvī́r íṣavo yā́bhir ásyati nr̥cákṣaso dr̥śáye kárṇayonayaḥ
02.024.09	a	sá saṁnayáḥ sá vinayáḥ puróhitaḥ sá súṣṭutaḥ sá yudhí bráhmaṇas pátiḥ
02.024.09	c	cākṣmó yád vā́jam bhárate matī́ dhánā́d ít sū́ryas tapati tapyatúr vŕ̥thā
02.024.10	a	vibhú prabhú prathamám mehánāvato bŕ̥haspáteḥ suvidátrāṇi rā́dhyā
02.024.10	c	imā́ sātā́ni venyásya vājíno yéna jánā ubháye bhuñjaté víśaḥ
02.024.11	a	yó 'vare vr̥jáne viśváthā vibhúr mahā́m u raṇváḥ śávasā vavákṣitha
02.024.11	c	sá devó devā́n práti paprathe pr̥thú víśvéd u tā́ paribhū́r bráhmaṇas pátiḥ
02.024.12	a	víśvaṁ satyám maghavānā yuvór íd ā́paś caná prá minanti vratáṁ vām
02.024.12	c	áchendrābrahmaṇaspatī havír nó 'nnaṁ yújeva vājínā jigātam
02.024.13	a	utā́śiṣṭhā ánu śr̥ṇvanti váhnayaḥ sabhéyo vípro bharate matī́ dhánā
02.024.13	c	vīḷudvéṣā ánu váśa r̥ṇám ādadíḥ sá ha vājī́ samithé bráhmaṇas pátiḥ
02.024.14	a	bráhmaṇas páter abhavad yathāvaśáṁ satyó manyúr máhi kármā kariṣyatáḥ
02.024.14	c	yó gā́ udā́jat sá divé ví cābhajan mahī́va rītíḥ śávasāsarat pŕ̥thak
02.024.15	a	bráhmaṇas pate suyámasya viśváhā rāyáḥ syāma rathyò váyasvataḥ
02.024.15	c	vīréṣu vīrā́m̐ úpa pr̥ṅdhi nas tváṁ yád ī́śāno bráhmaṇā véṣi me hávam
02.024.16	a	bráhmaṇas pate tvám asyá yantā́ sūktásya bodhi tánayaṁ ca jinva
02.024.16	c	víśvaṁ tád bhadráṁ yád ávanti devā́ br̥hád vadema vidáthe suvī́rāḥ
02.025.01	a	índhāno agníṁ vanavad vanuṣyatáḥ kr̥tábrahmā śūśuvad rātáhavya ít
02.025.01	c	jāténa jātám áti sá prá sarsr̥te yáṁ yaṁ yújaṁ kr̥ṇuté bráhmaṇas pátiḥ
02.025.02	a	vīrébhir vīrā́n vanavad vanuṣyató góbhī rayím paprathad bódhati tmánā
02.025.02	c	tokáṁ ca tásya tánayaṁ ca vardhate yáṁ yaṁ yújaṁ kr̥ṇuté bráhmaṇas pátiḥ
02.025.03	a	síndhur ná kṣódaḥ śímīvām̐ r̥ghāyató vŕ̥ṣeva vádhrīm̐r abhí vaṣṭy ójasā
02.025.03	c	agnér iva prásitir nā́ha vártave yáṁ yaṁ yújaṁ kr̥ṇuté bráhmaṇas pátiḥ
02.025.04	a	tásmā arṣanti divyā́ asaścátaḥ sá sátvabhiḥ prathamó góṣu gachati
02.025.04	c	ánibhr̥ṣṭataviṣir hanty ójasā yáṁ yaṁ yújaṁ kr̥ṇuté bráhmaṇas pátiḥ
02.025.05	a	tásmā íd víśve dhunayanta síndhavó 'chidrā śárma dadhire purū́ṇi
02.025.05	c	devā́nāṁ sumné subhágaḥ sá edhate yáṁ yaṁ yújaṁ kr̥ṇuté bráhmaṇas pátiḥ
02.026.01	a	r̥júr íc cháṁso vanavad vanuṣyató devayánn íd ádevayantam abhy àsat
02.026.01	c	suprāvī́r íd vanavat pr̥tsú duṣṭáraṁ yájvéd áyajyor ví bhajāti bhójanam
02.026.02	a	yájasva vīra prá vihi manāyató bhadrám mánaḥ kr̥ṇuṣva vr̥tratū́rye
02.026.02	c	havíṣ kr̥ṇuṣva subhágo yáthā́sasi bráhmaṇas páter áva ā́ vr̥ṇīmahe
02.026.03	a	sá íj jánena sá viśā́ sá jánmanā sá putraír vā́jam bharate dhánā nŕ̥bhiḥ
02.026.03	c	devā́nāṁ yáḥ pitáram āvívāsati śraddhā́manā havíṣā bráhmaṇas pátim
02.026.04	a	yó asmai havyaír ghr̥távadbhir ávidhat prá tám prācā́ nayati bráhmaṇas pátiḥ
02.026.04	c	uruṣyátīm áṁhaso rákṣatī riṣò 'ṁhóś cid asmā urucákrir ádbhutaḥ
02.027.01	a	imā́ gíra ādityébhyo ghr̥tásnūḥ sanā́d rā́jabhyo juhvāā̀ juhomi
02.027.01	c	śr̥ṇótu mitró aryamā́ bhágo nas tuvijātó váruṇo dákṣo áṁśaḥ
02.027.02	a	imáṁ stómaṁ sákratavo me adyá mitró aryamā́ váruṇo juṣanta
02.027.02	c	ādityā́saḥ śúcayo dhā́rapūtā ávr̥jinā anavadyā́ áriṣṭāḥ
02.027.03	a	tá ādityā́sa urávo gabhīrā́ ádabdhāso dípsanto bhūryakṣā́ḥ
02.027.03	c	antáḥ paśyanti vr̥jinótá sādhú sárvaṁ rā́jabhyaḥ paramā́ cid ánti
02.027.04	a	dhāráyanta ādityā́so jágat sthā́ devā́ víśvasya bhúvanasya gopā́ḥ
02.027.04	c	dīrghā́dhiyo rákṣamāṇā asuryàm r̥tā́vānaś cáyamānā r̥ṇā́ni
02.027.05	a	vidyā́m ādityā ávaso vo asyá yád aryaman bhayá ā́ cin mayobhú
02.027.05	c	yuṣmā́kam mitrāvaruṇā práṇītau pári śvábhreva duritā́ni vr̥jyām
02.027.06	a	sugó hí vo aryaman mitra pánthā anr̥kṣaró varuṇa sādhúr ásti
02.027.06	c	ténādityā ádhi vocatā no yáchatā no duṣparihántu śárma
02.027.07	a	pípartu no áditī rā́japutrā́ti dvéṣāṁsy aryamā́ sugébhiḥ
02.027.07	c	br̥hán mitrásya váruṇasya śármópa syāma puruvī́rā áriṣṭāḥ
02.027.08	a	tisró bhū́mīr dhārayan trī́m̐r utá dyū́n trī́ṇi vratā́ vidáthe antár eṣām
02.027.08	c	r̥ténādityā máhi vo mahitváṁ tád aryaman varuṇa mitra cā́ru
02.027.09	a	trī́ rocanā́ divyā́ dhārayanta hiraṇyáyāḥ śúcayo dhā́rapūtāḥ
02.027.09	c	ásvapnajo animiṣā́ ádabdhā uruśáṁsā r̥jáve mártyāya
02.027.10	a	tváṁ víśveṣāṁ varuṇāsi rā́jā yé ca devā́ asura yé ca mártāḥ
02.027.10	c	śatáṁ no rāsva śarádo vicákṣe 'śyā́mā́yūṁṣi súdhitāni pū́rvā
02.027.11	a	ná dakṣiṇā́ ví cikite ná savyā́ ná prācī́nam ādityā nótá paścā́
02.027.11	c	pākyāā̀ cid vasavo dhīryāā̀ cid yuṣmā́nīto ábhayaṁ jyótir aśyām
02.027.12	a	yó rā́jabhya r̥taníbhyo dadā́śa yáṁ vardháyanti puṣṭáyaś ca nítyāḥ
02.027.12	c	sá revā́n yāti prathamó ráthena vasudā́vā vidátheṣu praśastáḥ
02.027.13	a	śúcir apáḥ sūyávasā ádabdha úpa kṣeti vr̥ddhávayāḥ suvī́raḥ
02.027.13	c	nákiṣ ṭáṁ ghnanty ántito ná dūrā́d yá ādityā́nām bhávati práṇītau
02.027.14	a	ádite mítra váruṇotá mr̥ḷa yád vo vayáṁ cakr̥mā́ kác cid ā́gaḥ
02.027.14	c	urv àśyām ábhayaṁ jyótir indra mā́ no dīrghā́ abhí naśan támisrāḥ
02.027.15	a	ubhé asmai pīpayataḥ samīcī́ divó vr̥ṣṭíṁ subhágo nā́ma púṣyan
02.027.15	c	ubhā́ kṣáyāv ājáyan yāti pr̥tsū́bhā́v árdhau bhavataḥ sādhū́ asmai
02.027.16	a	yā́ vo māyā́ abhidrúhe yajatrāḥ pā́śā ādityā ripáve vícr̥ttāḥ
02.027.16	c	aśvī́va tā́m̐ áti yeṣaṁ ráthenā́riṣṭā urā́v ā́ śárman syāma
02.027.17	a	mā́hám maghóno varuṇa priyásya bhūridā́vna ā́ vidaṁ śū́nam āpéḥ
02.027.17	c	mā́ rāyó rājan suyámād áva sthām br̥hád vadema vidáthe suvī́rāḥ
02.028.01	a	idáṁ kavér ādityásya svarā́jo víśvāni sā́nty abhy àstu mahnā́
02.028.01	c	áti yó mandró yajáthāya deváḥ sukīrtím bhikṣe váruṇasya bhū́reḥ
02.028.02	a	táva vraté subhágāsaḥ syāma svādhyò varuṇa tuṣṭuvā́ṁsaḥ
02.028.02	c	upā́yana uṣásāṁ gómatīnām agnáyo ná járamāṇā ánu dyū́n
02.028.03	a	táva syāma puruvī́rasya śármann uruśáṁsasya varuṇa praṇetaḥ
02.028.03	c	yūyáṁ naḥ putrā aditer adabdhā abhí kṣamadhvaṁ yújyāya devāḥ
02.028.04	a	prá sīm ādityó asr̥jad vidhartā́m̐ r̥táṁ síndhavo váruṇasya yanti
02.028.04	c	ná śrāmyanti ná ví mucanty eté váyo ná paptū raghuyā́ párijman
02.028.05	a	ví mác chrathāya raśanā́m ivā́ga r̥dhyā́ma te varuṇa khā́m r̥tásya
02.028.05	c	mā́ tántuś chedi váyato dhíyam me mā́ mā́trā śāry apásaḥ purá r̥tóḥ
02.028.06	a	ápo sú myakṣa varuṇa bhiyásam mát sámrāḷ ŕ̥tāvó 'nu mā gr̥bhāya
02.028.06	c	dā́meva vatsā́d ví mumugdhy áṁho nahí tvád āré nimíṣaś canéśe
02.028.07	a	mā́ no vadhaír varuṇa yé ta iṣṭā́v énaḥ kr̥ṇvántam asura bhrīṇánti
02.028.07	c	mā́ jyótiṣaḥ pravasathā́ni ganma ví ṣū́ mŕ̥dhaḥ śiśratho jīváse naḥ
02.028.08	a	námaḥ purā́ te varuṇotá nūnám utā́paráṁ tuvijāta bravāma
02.028.08	c	tvé hí kam párvate ná śritā́ny ápracyutāni dūḷabha vratā́ni
02.028.09	a	pára r̥ṇā́ sāvīr ádha mátkr̥tāni mā́háṁ rājann anyákr̥tena bhojam
02.028.09	c	ávyuṣṭā ín nú bhū́yasīr uṣā́sa ā́ no jīvā́n varuṇa tā́su śādhi
02.028.10	a	yó me rājan yújyo vā sákhā vā svápne bhayám bhīráve máhyam ā́ha
02.028.10	c	stenó vā yó dípsati no vŕ̥ko vā tváṁ tásmād varuṇa pāhy asmā́n
02.028.11	a	mā́hám maghóno varuṇa priyásya bhūridā́vna ā́ vidaṁ śū́nam āpéḥ
02.028.11	c	mā́ rāyó rājan suyámād áva sthām br̥hád vadema vidáthe suvī́rāḥ
02.029.01	a	dhŕ̥tavratā ā́dityā íṣirā āré mát karta rahasū́r ivā́gaḥ
02.029.01	c	śr̥ṇvató vo váruṇa mítra dévā bhadrásya vidvā́m̐ ávase huve vaḥ
02.029.02	a	yūyáṁ devāḥ prámatir yūyám ójo yūyáṁ dvéṣāṁsi sanutár yuyota
02.029.02	c	abhikṣattā́ro abhí ca kṣámadhvam adyā́ ca no mr̥ḷáyatāparáṁ ca
02.029.03	a	kím ū nú vaḥ kr̥ṇavāmā́pareṇa kíṁ sánena vasava ā́pyena
02.029.03	c	yūyáṁ no mitrāvaruṇādite ca svastím indrāmaruto dadhāta
02.029.04	a	hayé devā yūyám íd āpáya stha té mr̥ḷata nā́dhamānāya máhyam
02.029.04	c	mā́ vo rátho madhyamavā́ḷ r̥té bhūn mā́ yuṣmā́vatsv āpíṣu śramiṣma
02.029.05	a	prá va éko mimaya bhū́ry ā́go yán mā pitéva kitaváṁ śaśāsá
02.029.05	c	āré pā́śā āré aghā́ni devā mā́ mā́dhi putré vím iva grabhīṣṭa
02.029.06	a	arvā́ñco adyā́ bhavatā yajatrā ā́ vo hā́rdi bháyamāno vyayeyam
02.029.06	c	trā́dhvaṁ no devā nijúro vŕ̥kasya trā́dhvaṁ kartā́d avapádo yajatrāḥ
02.029.07	a	mā́hám maghóno varuṇa priyásya bhūridā́vna ā́ vidaṁ śū́nam āpéḥ
02.029.07	c	mā́ rāyó rājan suyámād áva sthām br̥hád vadema vidáthe suvī́rāḥ
02.030.01	a	r̥táṁ devā́ya kr̥ṇvaté savitrá índrāyāhighné ná ramanta ā́paḥ
02.030.01	c	áhar ahar yāty aktúr apā́ṁ kíyāty ā́ prathamáḥ sárga āsām
02.030.02	a	yó vr̥trā́ya sínam átrā́bhariṣyat prá táṁ jánitrī vidúṣa uvāca
02.030.02	c	pathó rádantīr ánu jóṣam asmai divé dive dhúnayo yanty ártham
02.030.03	a	ūrdhvó hy ásthād ádhy antárikṣé 'dhā vr̥trā́ya prá vadháṁ jabhāra
02.030.03	c	míhaṁ vásāna úpa hī́m ádudrot tigmā́yudho ajayac chátrum índraḥ
02.030.04	a	bŕ̥haspate tápuṣā́śneva vidhya vŕ̥kadvaraso ásurasya vīrā́n
02.030.04	c	yáthā jaghántha dhr̥ṣatā́ purā́ cid evā́ jahi śátrum asmā́kam indra
02.030.05	a	áva kṣipa divó áśmānam uccā́ yéna śátrum mandasānó nijū́rvāḥ
02.030.05	c	tokásya sātaú tánayasya bhū́rer asmā́m̐ ardháṁ kr̥ṇutād indra gónām
02.030.06	a	prá hí krátuṁ vr̥hátho yáṁ vanuthó radhrásya stho yájamānasya codaú
02.030.06	c	índrāsomā yuvám asmā́m̐ aviṣṭam asmín bhayásthe kr̥ṇutam ulokám
02.030.07	a	ná mā taman ná śraman nótá tandran ná vocāma mā́ sunotéti sómam
02.030.07	c	yó me pr̥ṇā́d yó dádad yó nibódhād yó mā sunvántam úpa góbhir ā́yat
02.030.08	a	sárasvati tvám asmā́m̐ aviḍḍhi marútvatī dhr̥ṣatī́ jeṣi śátrūn
02.030.08	c	tyáṁ cic chárdhantaṁ taviṣīyámāṇam índro hanti vr̥ṣabháṁ śáṇḍikānām
02.030.09	a	yó naḥ sánutya utá vā jighatnúr abhikhyā́ya táṁ tigiténa vidhya
02.030.09	c	bŕ̥haspata ā́yudhair jeṣi śátrūn druhé rī́ṣantam pári dhehi rājan
02.030.10	a	asmā́kebhiḥ sátvabhiḥ śūra śū́rair vīryāā̀ kr̥dhi yā́ni te kártvāni
02.030.10	c	jyóg abhūvann ánudhūpitāso hatvī́ téṣām ā́ bharā no vásūni
02.030.11	a	táṁ vaḥ śárdham mā́rutaṁ sumnayúr girópa bruve námasā daívyaṁ jánam
02.030.11	c	yáthā rayíṁ sárvavīraṁ náśāmahā apatyasā́caṁ śrútyaṁ divé dive
02.031.01	a	asmā́kam mitrāvaruṇāvataṁ rátham ādityaí rudraír vásubhiḥ sacābhúvā
02.031.01	c	prá yád váyo ná páptan vásmanas pári śravasyávo hŕ̥ṣīvanto vanarṣádaḥ
02.031.02	a	ádha smā na úd avatā sajoṣaso ráthaṁ devāso abhí vikṣú vājayúm
02.031.02	c	yád āśávaḥ pádyābhis títrato rájaḥ pr̥thivyā́ḥ sā́nau jáṅghananta pāṇíbhiḥ
02.031.03	a	utá syá na índro viśvácarṣaṇir diváḥ śárdhena mā́rutena sukrátuḥ
02.031.03	c	ánu nú sthāty avr̥kā́bhir ūtíbhī rátham mahé sanáye vā́jasātaye
02.031.04	a	utá syá devó bhúvanasya sakṣáṇis tváṣṭā gnā́bhiḥ sajóṣā jūjuvad rátham
02.031.04	c	íḷā bhágo br̥haddivótá ródasī pūṣā́ púraṁdhir aśvínāv ádhā pátī
02.031.05	a	utá tyé devī́ subháge mithūdŕ̥śoṣā́sānáktā jágatām apījúvā
02.031.05	c	stuṣé yád vām pr̥thivi návyasā váca sthātúś ca váyas trívayā upastíre
02.031.06	a	utá vaḥ śáṁsam uśíjām iva śmasy áhir budhnyò 'já ékapād utá
02.031.06	c	tritá r̥bhukṣā́ḥ savitā́ cáno dadhe 'pā́ṁ nápād āśuhémā dhiyā́ śámi
02.031.07	a	etā́ vo vaśmy údyatā yajatrā átakṣann āyávo návyase sám
02.031.07	c	śravasyávo vā́jaṁ cakānā́ḥ sáptir ná ráthyo áha dhītím aśyāḥ
02.032.01	a	asyá me dyāvāpr̥thivī r̥tāyató bhūtám avitrī́ vácasaḥ síṣāsataḥ
02.032.01	c	yáyor ā́yuḥ prataráṁ té idám purá úpastute vasūyúr vām mahó dadhe
02.032.02	a	mā́ no gúhyā rípa āyór áhan dabhan mā́ na ābhyó rīradho duchúnābhyaḥ
02.032.02	c	mā́ no ví yauḥ sakhyā́ viddhí tásya naḥ sumnāyatā́ mánasā tát tvemahe
02.032.03	a	áheḷatā mánasā śruṣṭím ā́ vaha dúhānāṁ dhenúm pipyúṣīm asaścátam
02.032.03	c	pádyābhir āśúṁ vácasā ca vājínaṁ tvā́ṁ hinomi puruhūta viśváhā
02.032.04	a	rākā́m aháṁ suhávāṁ suṣṭutī́ huve śr̥ṇótu naḥ subhágā bódhatu tmánā
02.032.04	c	sī́vyatv ápaḥ sūcyā́chidyamānayā dádātu vīráṁ śatádāyam ukthyàm
02.032.05	a	yā́s te rāke sumatáyaḥ supéśaso yā́bhir dádāsi dāśúṣe vásūni
02.032.05	c	tā́bhir no adyá sumánā upā́gahi sahasrapoṣáṁ subhage rárāṇā
02.032.06	a	sínīvāli pŕ̥thuṣṭuke yā́ devā́nām ási svásā
02.032.06	c	juṣásva havyám ā́hutam prajā́ṁ devi didiḍḍhi naḥ
02.032.07	a	yā́ subāhúḥ svaṅguríḥ suṣū́mā bahusū́varī
02.032.07	c	tásyai viśpátnyai havíḥ sinīvālyaí juhotana
02.032.08	a	yā́ guṅgū́r yā́ sinīvālī́ yā́ rākā́ yā́ sárasvatī
02.032.08	c	indrāṇī́m ahva ūtáye varuṇānī́ṁ svastáye
02.033.01	a	ā́ te pitar marutāṁ sumnám etu mā́ naḥ sū́ryasya saṁdŕ̥śo yuyothāḥ
02.033.01	c	abhí no vīró árvati kṣameta prá jāyemahi rudra prajā́bhiḥ
02.033.02	a	tvā́dattebhī rudra śáṁtamebhiḥ śatáṁ hímā aśīya bheṣajébhiḥ
02.033.02	c	vy àsmád dvéṣo vitaráṁ vy áṁho vy ámīvāś cātayasvā víṣūcīḥ
02.033.03	a	śréṣṭho jātásya rudra śriyā́si tavástamas tavásāṁ vajrabāho
02.033.03	c	párṣi ṇaḥ pārám áṁhasaḥ svastí víśvā abhīā̀tī rápaso yuyodhi
02.033.04	a	mā́ tvā rudra cukrudhāmā námobhir mā́ dúṣṭutī vr̥ṣabha mā́ sáhūtī
02.033.04	c	ún no vīrā́m̐ arpaya bheṣajébhir bhiṣáktamaṁ tvā bhiṣájāṁ śr̥ṇomi
02.033.05	a	hávīmabhir hávate yó havírbhir áva stómebhī rudráṁ diṣīya
02.033.05	c	r̥dūdáraḥ suhávo mā́ no asyaí babhrúḥ suśípro rīradhan manā́yai
02.033.06	a	ún mā mamanda vr̥ṣabhó marútvān tvákṣīyasā váyasā nā́dhamānam
02.033.06	c	ghŕ̥ṇīva chāyā́m arapā́ aśīyā́ vivāseyaṁ rudrásya sumnám
02.033.07	a	kvà syá te rudra mr̥ḷayā́kur hásto yó ásti bheṣajó jálāṣaḥ
02.033.07	c	apabhartā́ rápaso daívyasyābhī́ nú mā vr̥ṣabha cakṣamīthāḥ
02.033.08	a	prá babhráve vr̥ṣabhā́ya śvitīcé mahó mahī́ṁ suṣṭutím īrayāmi
02.033.08	c	namasyā́ kalmalīkínaṁ námobhir gr̥ṇīmási tveṣáṁ rudrásya nā́ma
02.033.09	a	sthirébhir áṅgaiḥ pururū́pa ugró babhrúḥ śukrébhiḥ pipiśe híraṇyaiḥ
02.033.09	c	ī́śānād asyá bhúvanasya bhū́rer ná vā́ u yoṣad rudrā́d asuryàm
02.033.10	a	árhan bibharṣi sā́yakāni dhánvā́rhan niṣkáṁ yajatáṁ viśvárūpam
02.033.10	c	árhann idáṁ dayase víśvam ábhvaṁ ná vā́ ójīyo rudra tvád asti
02.033.11	a	stuhí śrutáṁ gartasádaṁ yúvānam mr̥gáṁ ná bhīmám upahatnúm ugrám
02.033.11	c	mr̥ḷā́ jaritré rudra stávāno 'nyáṁ te asmán ní vapantu sénāḥ
02.033.12	a	kumāráś cit pitáraṁ vándamānam práti nānāma rudropayántam
02.033.12	c	bhū́rer dātā́raṁ sátpatiṁ gr̥ṇīṣe stutás tvám bheṣajā́ rāsy asmé
02.033.13	a	yā́ vo bheṣajā́ marutaḥ śúcīni yā́ śáṁtamā vr̥ṣaṇo yā́ mayobhú
02.033.13	c	yā́ni mánur ávr̥ṇītā pitā́ nas tā́ śáṁ ca yóś ca rudrásya vaśmi
02.033.14	a	pári ṇo hetī́ rudrásya vr̥jyāḥ pári tveṣásya durmatír mahī́ gāt
02.033.14	c	áva sthirā́ maghávadbhyas tanuṣva mī́ḍhvas tokā́ya tánayāya mr̥ḷa
02.033.15	a	evā́ babhro vr̥ṣabha cekitāna yáthā deva ná hr̥ṇīṣé ná háṁsi
02.033.15	c	havanaśrún no rudrehá bodhi br̥hád vadema vidáthe suvī́rāḥ
02.034.01	a	dhārāvarā́ marúto dhr̥ṣṇvòjaso mr̥gā́ ná bhīmā́s táviṣībhir arcínaḥ
02.034.01	c	agnáyo ná śuśucānā́ r̥jīṣíṇo bhŕ̥miṁ dhámanto ápa gā́ avr̥ṇvata
02.034.02	a	dyā́vo ná stŕ̥bhiś citayanta khādíno vy àbhríyā ná dyutayanta vr̥ṣṭáyaḥ
02.034.02	c	rudró yád vo maruto rukmavakṣaso vŕ̥ṣā́jani pŕ̥śṇyāḥ śukrá ū́dhani
02.034.03	a	ukṣánte áśvām̐ átyām̐ ivājíṣu nadásya kárṇais turayanta āśúbhiḥ
02.034.03	c	híraṇyaśiprā maruto dávidhvataḥ pr̥kṣáṁ yātha pŕ̥ṣatībhiḥ samanyavaḥ
02.034.04	a	pr̥kṣé tā́ víśvā bhúvanā vavakṣire mitrā́ya vā sádam ā́ jīrádānavaḥ
02.034.04	c	pŕ̥ṣadaśvāso anavabhrárādhasa r̥jipyā́so ná vayúneṣu dhūrṣádaḥ
02.034.05	a	índhanvabhir dhenúbhī rapśádūdhabhir adhvasmábhiḥ pathíbhir bhrājadr̥ṣṭayaḥ
02.034.05	c	ā́ haṁsā́so ná svásarāṇi gantana mádhor mádāya marutaḥ samanyavaḥ
02.034.06	a	ā́ no bráhmāṇi marutaḥ samanyavo narā́ṁ ná śáṁsaḥ sávanāni gantana
02.034.06	c	áśvām iva pipyata dhenúm ū́dhani kártā dhíyaṁ jaritré vā́japeśasam
02.034.07	a	táṁ no dāta maruto vājínaṁ rátha āpānám bráhma citáyad divé dive
02.034.07	c	íṣaṁ stotŕ̥bhyo vr̥jáneṣu kāráve saním medhā́m áriṣṭaṁ duṣṭáraṁ sáhaḥ
02.034.08	a	yád yuñjáte marúto rukmávakṣasó 'śvān rátheṣu bhága ā́ sudā́navaḥ
02.034.08	c	dhenúr ná śíśve svásareṣu pinvate jánāya rātáhaviṣe mahī́m íṣam
02.034.09	a	yó no maruto vr̥kátāti mártyo ripúr dadhé vasavo rákṣatā riṣáḥ
02.034.09	c	vartáyata tápuṣā cakríyābhí tám áva rudrā aśáso hantanā vádhaḥ
02.034.10	a	citráṁ tád vo maruto yā́ma cekite pŕ̥śnyā yád ū́dhar ápy āpáyo duhúḥ
02.034.10	c	yád vā nidé návamānasya rudriyās tritáṁ járāya juratā́m adābhyāḥ
02.034.11	a	tā́n vo mahó marúta evayā́vno víṣṇor eṣásya prabhr̥thé havāmahe
02.034.11	c	híraṇyavarṇān kakuhā́n yatásruco brahmaṇyántaḥ śáṁsyaṁ rā́dha īmahe
02.034.12	a	té dáśagvāḥ prathamā́ yajñám ūhire té no hinvantūṣáso vyùṣṭiṣu
02.034.12	c	uṣā́ ná rāmī́r aruṇaír áporṇute mahó jyótiṣā śucatā́ góarṇasā
02.034.13	a	té kṣoṇī́bhir aruṇébhir nā́ñjíbhī rudrā́ r̥tásya sádaneṣu vāvr̥dhuḥ
02.034.13	c	niméghamānā átyena pā́jasā suścandráṁ várṇaṁ dadhire supéśasam
02.034.14	a	tā́m̐ iyānó máhi várūtham ūtáya úpa ghéd enā́ námasā gr̥ṇīmasi
02.034.14	c	tritó ná yā́n páñca hótr̥r̥n abhíṣṭaya āvavártad ávarāñ cakríyā́vase
02.034.15	a	yáyā radhrám pāráyathā́ty áṁho yáyā nidó muñcátha vanditā́ram
02.034.15	c	arvā́cī sā́ maruto yā́ va ūtír ó ṣú vāśréva sumatír jigātu
02.035.01	a	úpem asr̥kṣi vājayúr vacasyā́ṁ cáno dadhīta nādyó gíro me
02.035.01	c	apā́ṁ nápād āśuhémā kuvít sá supéśasas karati jóṣiṣad dhí
02.035.02	a	imáṁ sv àsmai hr̥dá ā́ sútaṣṭam mántraṁ vocema kuvíd asya védat
02.035.02	c	apā́ṁ nápād asuryàsya mahnā́ víśvāny aryó bhúvanā jajāna
02.035.03	a	sám anyā́ yánty úpa yanty anyā́ḥ samānám ūrváṁ nadyàḥ pr̥ṇanti
02.035.03	c	tám ū śúciṁ śúcayo dīdivā́ṁsam apā́ṁ nápātam pári tasthur ā́paḥ
02.035.04	a	tám ásmerā yuvatáyo yúvānam marmr̥jyámānāḥ pári yanty ā́paḥ
02.035.04	c	sá śukrébhiḥ śíkvabhī revád asmé dīdā́yānidhmó ghr̥tánirṇig apsú
02.035.05	a	asmaí tisró avyathyā́ya nā́rīr devā́ya devī́r didhiṣanty ánnam
02.035.05	c	kŕ̥tā ivópa hí prasarsré apsú sá pīyū́ṣaṁ dhayati pūrvasū́nām
02.035.06	a	áśvasyā́tra jánimāsyá ca svàr druhó riṣáḥ sampŕ̥caḥ pāhi sūrī́n
02.035.06	c	āmā́su pūrṣú paró apramr̥ṣyáṁ nā́rātayo ví naśan nā́nr̥tāni
02.035.07	a	svá ā́ dáme sudúghā yásya dhenúḥ svadhā́m pīpāya subhv ánnam atti
02.035.07	c	só apā́ṁ nápād ūrjáyann apsv àntár vasudéyāya vidhaté ví bhāti
02.035.08	a	yó apsv ā́ śúcinā daívyena r̥tā́vā́jasra urviyā́ vibhā́ti
02.035.08	c	vayā́ íd anyā́ bhúvanāny asya prá jāyante vīrúdhaś ca prajā́bhiḥ
02.035.09	a	apā́ṁ nápād ā́ hy ásthād upásthaṁ jihmā́nām ūrdhvó vidyútaṁ vásānaḥ
02.035.09	c	tásya jyéṣṭham mahimā́naṁ váhantīr híraṇyavarṇāḥ pári yanti yahvī́ḥ
02.035.10	a	híraṇyarūpaḥ sá híraṇyasaṁdr̥g apā́ṁ nápāt séd u híraṇyavarṇaḥ
02.035.10	c	hiraṇyáyāt pári yóner niṣádyā hiraṇyadā́ dadaty ánnam asmai
02.035.11	a	tád asyā́nīkam utá cā́ru nā́māpīcyàṁ vardhate náptur apā́m
02.035.11	c	yám indháte yuvatáyaḥ sám itthā́ híraṇyavarṇaṁ ghr̥tám ánnam asya
02.035.12	a	asmaí bahūnā́m avamā́ya sákhye yajñaír vidhema námasā havírbhiḥ
02.035.12	c	sáṁ sā́nu mā́rjmi dídhiṣāmi bílmair dádhāmy ánnaiḥ pári vanda r̥gbhíḥ
02.035.13	a	sá īṁ vŕ̥ṣājanayat tā́su gárbhaṁ sá īṁ śíśur dhayati táṁ rihanti
02.035.13	c	só apā́ṁ nápād ánabhimlātavarṇo 'nyásyevehá tanvāā̀ viveṣa
02.035.14	a	asmín padé paramé tasthivā́ṁsam adhvasmábhir viśváhā dīdivā́ṁsam
02.035.14	c	ā́po náptre ghr̥tám ánnaṁ váhantīḥ svayám átkaiḥ pári dīyanti yahvī́ḥ
02.035.15	a	áyāṁsam agne sukṣitíṁ jánāyā́yāṁsam u maghávadbhyaḥ suvr̥ktím
02.035.15	c	víśvaṁ tád bhadráṁ yád ávanti devā́ br̥hád vadema vidáthe suvī́rāḥ
02.036.01	a	túbhyaṁ hinvānó vasiṣṭa gā́ apó 'dhukṣan sīm ávibhir ádribhir náraḥ
02.036.01	c	píbendra svā́hā práhutaṁ váṣaṭkr̥taṁ hotrā́d ā́ sómam prathamó yá ī́śiṣe
02.036.02	a	yajñaíḥ sámmiślāḥ pŕ̥ṣatībhir r̥ṣṭíbhir yā́mañ chubhrā́so añjíṣu priyā́ utá
02.036.02	c	āsádyā barhír bharatasya sūnavaḥ potrā́d ā́ sómam pibatā divo naraḥ
02.036.03	a	améva naḥ suhavā ā́ hí gántana ní barhíṣi sadatanā ráṇiṣṭana
02.036.03	c	áthā mandasva jujuṣāṇó ándhasas tváṣṭar devébhir jánibhiḥ sumádgaṇaḥ
02.036.04	a	ā́ vakṣi devā́m̐ ihá vipra yákṣi cośán hotar ní ṣadā yóniṣu triṣú
02.036.04	c	práti vīhi prásthitaṁ somyám mádhu píbā́gnīdhrāt táva bhāgásya tr̥pṇuhi
02.036.05	a	eṣá syá te tanvò nr̥mṇavárdhanaḥ sáha ójaḥ pradívi bāhvór hitáḥ
02.036.05	c	túbhyaṁ sutó maghavan túbhyam ā́bhr̥tas tvám asya brā́hmaṇād ā́ tr̥pát piba
02.036.06	a	juṣéthāṁ yajñám bódhataṁ hávasya me sattó hótā nivídaḥ pūrvyā́ ánu
02.036.06	c	áchā rā́jānā náma ety āvŕ̥tam praśāstrā́d ā́ pibataṁ somyám mádhu
02.037.01	a	mándasva hotrā́d ánu jóṣam ándhasó 'dhvaryavaḥ sá pūrṇā́ṁ vaṣṭy āsícam
02.037.01	c	tásmā etám bharata tadvaśó dadír hotrā́d sómaṁ draviṇodaḥ píba r̥túbhiḥ
02.037.02	a	yám u pū́rvam áhuve tám idáṁ huve séd u hávyo dadír yó nā́ma pátyate
02.037.02	c	adhvaryúbhiḥ prásthitaṁ somyám mádhu potrā́t sómaṁ draviṇodaḥ píba r̥túbhiḥ
02.037.03	a	médyantu te váhnayo yébhir ī́yasé 'riṣaṇyan vīḷayasvā vanaspate
02.037.03	c	āyū́yā dhr̥ṣṇo abhigū́ryā tváṁ neṣṭrā́t sómaṁ draviṇodaḥ píba r̥túbhiḥ
02.037.04	a	ápād dhotrā́d utá potrā́d amattotá neṣṭrā́d ajuṣata práyo hitám
02.037.04	c	turī́yam pā́tram ámr̥ktam ámartyaṁ draviṇodā́ḥ pibatu drāviṇodasáḥ
02.037.05	a	arvā́ñcam adyá yayyàṁ nr̥vā́haṇaṁ ráthaṁ yuñjāthām ihá vāṁ vimócanam
02.037.05	c	pr̥ṅktáṁ havī́ṁṣi mádhunā́ hí kaṁ gatám áthā sómam pibataṁ vājinīvasū
02.037.06	a	jóṣy agne samídhaṁ jóṣy ā́hutiṁ jóṣi bráhma jányaṁ jóṣi suṣṭutím
02.037.06	c	víśvebhir víśvām̐ r̥túnā vaso mahá uśán devā́m̐ uśatáḥ pāyayā havíḥ
02.038.01	a	úd u ṣyá deváḥ savitā́ savā́ya śaśvattamáṁ tádapā váhnir asthāt
02.038.01	c	nūnáṁ devébhyo ví hí dhā́ti rátnam áthā́bhajad vītíhotraṁ svastaú
02.038.02	a	víśvasya hí śruṣṭáye devá ūrdhváḥ prá bāhávā pr̥thúpāṇiḥ sísarti
02.038.02	c	ā́paś cid asya vratá ā́ nímr̥grā ayáṁ cid vā́to ramate párijman
02.038.03	a	āśúbhiś cid yā́n ví mucāti nūnám árīramad átamānaṁ cid étoḥ
02.038.03	c	ahyárṣūṇāṁ cin ny àyām̐ aviṣyā́m ánu vratáṁ savitúr móky ā́gāt
02.038.04	a	púnaḥ sám avyad vítataṁ váyantī madhyā́ kártor ny àdhāc chákma dhī́raḥ
02.038.04	c	út saṁhā́yāsthād vy r̥̀tū́m̐r adardhar arámatiḥ savitā́ devá ā́gāt
02.038.05	a	nā́naúkāṁsi dúryo víśvam ā́yur ví tiṣṭhate prabhaváḥ śóko agnéḥ
02.038.05	c	jyéṣṭham mātā́ sūnáve bhāgám ā́dhād ánv asya kétam iṣitáṁ savitrā́
02.038.06	a	samā́vavarti víṣṭhito jigīṣúr víśveṣāṁ kā́maś cáratām amā́bhūt
02.038.06	c	śáśvām̐ ápo víkr̥taṁ hitvy ā́gād ánu vratáṁ savitúr daívyasya
02.038.07	a	tváyā hitám ápyam apsú bhāgáṁ dhánvā́nv ā́ mr̥gayáso ví tasthuḥ
02.038.07	c	vánāni víbhyo nákir asya tā́ni vratā́ devásya savitúr minanti
02.038.08	a	yādrādhyàṁ váruṇo yónim ápyam ániśitaṁ nimíṣi járbhurāṇaḥ
02.038.08	c	víśvo mārtāṇḍó vrajám ā́ paśúr gāt sthaśó jánmāni savitā́ vy ā́kaḥ
02.038.09	a	ná yásyéndro váruṇo ná mitró vratám aryamā́ ná minánti rudráḥ
02.038.09	c	nā́rātayas tám idáṁ svastí huvé deváṁ savitā́raṁ námobhiḥ
02.038.10	a	bhágaṁ dhíyaṁ vājáyantaḥ púraṁdhiṁ nárāśáṁso gnā́spátir no avyāḥ
02.038.10	c	āyé vāmásya saṁgathé rayīṇā́m priyā́ devásya savitúḥ syāma
02.038.11	a	asmábhyaṁ tád divó adbhyáḥ pr̥thivyā́s tváyā dattáṁ kā́myaṁ rā́dha ā́ gāt
02.038.11	c	śáṁ yát stotŕ̥bhya āpáye bhávāty uruśáṁsāya savitar jaritré
02.039.01	a	grā́vāṇeva tád íd árthaṁ jarethe gŕ̥dhreva vr̥kṣáṁ nidhimántam ácha
02.039.01	c	brahmā́ṇeva vidátha ukthaśā́sā dūtéva hávyā jányā purutrā́
02.039.02	a	prātaryā́vāṇā rathyèva vīrā́jéva yamā́ váram ā́ sacethe
02.039.02	c	méne iva tanvāā̀ śúmbhamāne dámpatīva kratuvídā jáneṣu
02.039.03	a	śŕ̥ṅgeva naḥ prathamā́ gantam arvā́k chaphā́v iva járbhurāṇā tárobhiḥ
02.039.03	c	cakravākéva práti vástor usrārvā́ñcā yātaṁ rathyèva śakrā
02.039.04	a	nāvéva naḥ pārayataṁ yugéva nábhyeva na upadhī́va pradhī́va
02.039.04	c	śvā́neva no áriṣaṇyā tanū́nāṁ khŕ̥galeva visrásaḥ pātam asmā́n
02.039.05	a	vā́tevājuryā́ nadyèva rītír akṣī́ iva cákṣuṣā́ yātam arvā́k
02.039.05	c	hástāv iva tanvè śámbhaviṣṭhā pā́deva no nayataṁ vásyo ácha
02.039.06	a	óṣṭhāv iva mádhv āsné vádantā stánāv iva pipyataṁ jīváse naḥ
02.039.06	c	nā́seva nas tanvò rakṣitā́rā kárṇāv iva suśrútā bhūtam asmé
02.039.07	a	hásteva śaktím abhí saṁdadī́ naḥ kṣā́meva naḥ sám ajataṁ rájāṁsi
02.039.07	c	imā́ gíro aśvinā yuṣmayántīḥ kṣṇótreṇeva svádhitiṁ sáṁ śiśītam
02.039.08	a	etā́ni vām aśvinā várdhanāni bráhma stómaṁ gr̥tsamadā́so akran
02.039.08	c	tā́ni narā jujuṣāṇópa yātam br̥hád vadema vidáthe suvī́rāḥ
02.040.01	a	sómāpūṣaṇā jánanā rayīṇā́ṁ jánanā divó jánanā pr̥thivyā́ḥ
02.040.01	c	jātaú víśvasya bhúvanasya gopaú devā́ akr̥ṇvann amŕ̥tasya nā́bhim
02.040.02	a	imaú devaú jā́yamānau juṣantemaú támāṁsi gūhatām ájuṣṭā
02.040.02	c	ābhyā́m índraḥ pakvám āmā́sv antáḥ somāpūṣábhyāṁ janad usríyāsu
02.040.03	a	sómāpūṣaṇā rájaso vimā́naṁ saptácakraṁ rátham áviśvaminvam
02.040.03	c	viṣūvŕ̥tam mánasā yujyámānaṁ táṁ jinvatho vr̥ṣaṇā páñcaraśmim
02.040.04	a	divy ànyáḥ sádanaṁ cakrá uccā́ pr̥thivyā́m anyó ádhy antárikṣe
02.040.04	c	tā́v asmábhyam puruvā́ram purukṣúṁ rāyás póṣaṁ ví ṣyatāṁ nā́bhim asmé
02.040.05	a	víśvāny anyó bhúvanā jajā́na víśvam anyó abhicákṣāṇa eti
02.040.05	c	sómāpūṣaṇāv ávataṁ dhíyam me yuvā́bhyāṁ víśvāḥ pŕ̥tanā jayema
02.040.06	a	dhíyam pūṣā́ jinvatu viśvaminvó rayíṁ sómo rayipátir dadhātu
02.040.06	c	ávatu devy áditir anarvā́ br̥hád vadema vidáthe suvī́rāḥ
02.041.01	a	vā́yo yé te sahasríṇo ráthāsas tébhir ā́ gahi
02.041.01	c	niyútvān sómapītaye
02.041.02	a	niyútvān vāyav ā́ gahy ayáṁ śukró ayāmi te
02.041.02	c	gántāsi sunvató gr̥hám
02.041.03	a	śukrásyādyá gávāśira índravāyū niyútvataḥ
02.041.03	c	ā́ yātam píbataṁ narā
02.041.04	a	ayáṁ vām mitrāvaruṇā sutáḥ sóma r̥tāvr̥dhā
02.041.04	c	máméd ihá śrutaṁ hávam
02.041.05	a	rā́jānāv ánabhidruhā dhruvé sádasy uttamé
02.041.05	c	sahásrasthūṇa āsāte
02.041.06	a	tā́ samrā́jā ghr̥tā́sutī ādityā́ dā́nunas pátī
02.041.06	c	sácete ánavahvaram
02.041.07	a	gómad ū ṣú nāsatyā́śvāvad yātam aśvinā
02.041.07	c	vartī́ rudrā nr̥pā́yyam
02.041.08	a	ná yát páro nā́ntara ādadhárṣad vr̥ṣaṇvasū
02.041.08	c	duḥśáṁso mártyo ripúḥ
02.041.09	a	tā́ na ā́ voḷham aśvinā rayím piśáṅgasaṁdr̥śam
02.041.09	c	dhíṣṇyā varivovídam
02.041.10	a	índro aṅgá mahád bhayám abhī́ ṣád ápa cucyavat
02.041.10	c	sá hí sthiró vícarṣaṇiḥ
02.041.11	a	índraś ca mr̥ḷáyāti no ná naḥ paścā́d agháṁ naśat
02.041.11	c	bhadrám bhavāti naḥ puráḥ
02.041.12	a	índra ā́śābhyas pári sárvābhyo ábhayaṁ karat
02.041.12	c	jétā śátrūn vícarṣaṇiḥ
02.041.13	a	víśve devāsa ā́ gata śr̥ṇutā́ ma imáṁ hávam
02.041.13	c	édám barhír ní ṣīdata
02.041.14	a	tīvró vo mádhumām̐ ayáṁ śunáhotreṣu matsaráḥ
02.041.14	c	etám pibata kā́myam
02.041.15	a	índrajyeṣṭhā márudgaṇā dévāsaḥ pū́ṣarātayaḥ
02.041.15	c	víśve máma śrutā hávam
02.041.16	a	ámbitame nádītame dévitame sárasvati
02.041.16	c	apraśastā́ iva smasi práśastim amba nas kr̥dhi
02.041.17	a	tvé víśvā sarasvati śritā́yūṁṣi devyā́m
02.041.17	c	śunáhotreṣu matsva prajā́ṁ devi didiḍḍhi naḥ
02.041.18	a	imā́ bráhma sarasvati juṣásva vājinīvati
02.041.18	c	yā́ te mánma gr̥tsamadā́ r̥tāvari priyā́ devéṣu júhvati
02.041.19	a	prétāṁ yajñásya śambhúvā yuvā́m íd ā́ vr̥ṇīmahe
02.041.19	c	agníṁ ca havyavā́hanam
02.041.20	a	dyā́vā naḥ pr̥thivī́ imáṁ sidhrám adyá divispŕ̥śam
02.041.20	c	yajñáṁ devéṣu yachatām
02.041.21	a	ā́ vām upástham adruhā devā́ḥ sīdantu yajñíyāḥ
02.041.21	c	ihā́dyá sómapītaye
02.042.01	a	kánikradaj janúṣam prabruvāṇá íyarti vā́cam aritéva nā́vam
02.042.01	c	sumaṅgálaś ca śakune bhávāsi mā́ tvā kā́ cid abhibhā́ víśvyā vidat
02.042.02	a	mā́ tvā śyená úd vadhīn mā́ suparṇó mā́ tvā vidad íṣumān vīró ástā
02.042.02	c	pítryām ánu pradíśaṁ kánikradat sumaṅgálo bhadravādī́ vadehá
02.042.03	a	áva kranda dakṣiṇató gr̥hā́ṇāṁ sumaṅgálo bhadravādī́ śakunte
02.042.03	c	mā́ na stená īśata mā́gháśaṁso br̥hád vadema vidáthe suvī́rāḥ
02.043.01	a	pradakṣiṇíd abhí gr̥ṇanti kārávo váyo vádanta r̥tuthā́ śakúntayaḥ
02.043.01	c	ubhé vā́cau vadati sāmagā́ iva gāyatráṁ ca traíṣṭubhaṁ cā́nu rājati
02.043.02	a	udgātéva śakune sā́ma gāyasi brahmaputrá iva sávaneṣu śaṁsasi
02.043.02	c	vŕ̥ṣeva vājī́ śíśumatīr apī́tyā sarváto naḥ śakune bhadrám ā́ vada
02.043.02	e	viśváto naḥ śakune púṇyam ā́ vada
02.043.03	a	āvádaṁs tváṁ śakune bhadrám ā́ vada tūṣṇī́m ā́sīnaḥ sumatíṁ cikiddhi naḥ
02.043.03	c	yád utpátan vádasi karkarír yathā br̥hád vadema vidáthe suvī́rāḥ
03.001.01	a	sómasya mā tavásaṁ vákṣy agne váhniṁ cakartha vidáthe yájadhyai
03.001.01	c	devā́m̐ áchā dī́dyad yuñjé ádriṁ śamāyé agne tanvàṁ juṣasva
03.001.02	a	prā́ñcaṁ yajñáṁ cakr̥ma várdhatāṁ gī́ḥ samídbhir agníṁ námasā duvasyan
03.001.02	c	diváḥ śaśāsur vidáthā kavīnā́ṁ gŕ̥tsāya cit taváse gātúm īṣuḥ
03.001.03	a	máyo dadhe médhiraḥ pūtádakṣo diváḥ subándhur janúṣā pr̥thivyā́ḥ
03.001.03	c	ávindann u darśatám apsv àntár devā́so agním apási svásr̥r̥ṇām
03.001.04	a	ávardhayan subhágaṁ saptá yahvī́ḥ śvetáṁ jajñānám aruṣám mahitvā́
03.001.04	c	śíśuṁ ná jātám abhy āā̀rur áśvā devā́so agníṁ jániman vapuṣyan
03.001.05	a	śukrébhir áṅgai rája ātatanvā́n krátum punānáḥ kavíbhiḥ pavítraiḥ
03.001.05	c	śocír vásānaḥ páry ā́yur apā́ṁ śríyo mimīte br̥hatī́r ánūnāḥ
03.001.06	a	vavrā́jā sīm ánadatīr ádabdhā divó yahvī́r ávasānā ánagnāḥ
03.001.06	c	sánā átra yuvatáyaḥ sáyonīr ékaṁ gárbhaṁ dadhire saptá vā́ṇīḥ
03.001.07	a	stīrṇā́ asya saṁháto viśvárūpā ghr̥tásya yónau sraváthe mádhūnām
03.001.07	c	ásthur átra dhenávaḥ pínvamānā mahī́ dasmásya mātárā samīcī́
03.001.08	a	babhrāṇáḥ sūno sahaso vy àdyaud dádhānaḥ śukrā́ rabhasā́ vápūṁṣi
03.001.08	c	ścótanti dhā́rā mádhuno ghr̥tásya vŕ̥ṣā yátra vāvr̥dhé kā́vyena
03.001.09	a	pitúś cid ū́dhar janúṣā viveda vy àsya dhā́rā asr̥jad ví dhénāḥ
03.001.09	c	gúhā cárantaṁ sákhibhiḥ śivébhir divó yahvī́bhir ná gúhā babhūva
03.001.10	a	pitúś ca gárbhaṁ janitúś ca babhre pūrvī́r éko adhayat pī́pyānāḥ
03.001.10	c	vŕ̥ṣṇe sapátnī śúcaye sábandhū ubhé asmai manuṣyè ní pāhi
03.001.11	a	uraú mahā́m̐ anibādhé vavardhā́po agníṁ yaśásaḥ sáṁ hí pūrvī́ḥ
03.001.11	c	r̥tásya yónāv aśayad dámūnā jāmīnā́m agnír apási svásr̥r̥ṇām
03.001.12	a	akró ná babhríḥ samithé mahī́nāṁ didr̥kṣéyaḥ sūnáve bhā́r̥jīkaḥ
03.001.12	c	úd usríyā jánitā yó jajā́nāpā́ṁ gárbho nŕ̥tamo yahvó agníḥ
03.001.13	a	apā́ṁ gárbhaṁ darśatám óṣadhīnāṁ vánā jajāna subhágā vírūpam
03.001.13	c	devā́saś cin mánasā sáṁ hí jagmúḥ pániṣṭhaṁ jātáṁ tavásaṁ duvasyan
03.001.14	a	br̥hánta íd bhānávo bhā́r̥jīkam agníṁ sacanta vidyúto ná śukrā́ḥ
03.001.14	c	gúheva vr̥ddháṁ sádasi své antár apārá ūrvé amŕ̥taṁ dúhānāḥ
03.001.15	a	ī́ḷe ca tvā yájamāno havírbhir ī́ḷe sakhitváṁ sumatíṁ níkāmaḥ
03.001.15	c	devaír ávo mimīhi sáṁ jaritré rákṣā ca no dámyebhir ánīkaiḥ
03.001.16	a	upakṣetā́ras táva supraṇīté 'gne víśvāni dhányā dádhānāḥ
03.001.16	c	surétasā śrávasā túñjamānā abhí ṣyāma pr̥tanāyū́m̐r ádevān
03.001.17	a	ā́ devā́nām abhavaḥ ketúr agne mandró víśvāni kā́vyāni vidvā́n
03.001.17	c	práti mártām̐ avāsayo dámūnā ánu devā́n rathiró yāsi sā́dhan
03.001.18	a	ní duroṇé amŕ̥to mártyānāṁ rā́jā sasāda vidáthāni sā́dhan
03.001.18	c	ghr̥tápratīka urviyā́ vy àdyaud agnír víśvāni kā́vyāni vidvā́n
03.001.19	a	ā́ no gahi sakhyébhiḥ śivébhir mahā́n mahī́bhir ūtíbhiḥ saraṇyán
03.001.19	c	asmé rayím bahuláṁ sáṁtarutraṁ suvā́cam bhāgáṁ yaśásaṁ kr̥dhī naḥ
03.001.20	a	etā́ te agne jánimā sánāni prá pūrvyā́ya nū́tanāni vocam
03.001.20	c	mahā́nti vŕ̥ṣṇe sávanā kr̥témā́ jánmañ janman níhito jātávedāḥ
03.001.21	a	jánmañ janman níhito jātávedā viśvā́mitrebhir idhyate ájasraḥ
03.001.21	c	tásya vayáṁ sumataú yajñíyasyā́pi bhadré saumanasé syāma
03.001.22	a	imáṁ yajñáṁ sahasāvan tváṁ no devatrā́ dhehi sukrato rárāṇaḥ
03.001.22	c	prá yaṁsi hotar br̥hatī́r íṣo nó 'gne máhi dráviṇam ā́ yajasva
03.001.23	a	íḷām agne purudáṁsaṁ saníṁ góḥ śaśvattamáṁ hávamānāya sādha
03.001.23	c	syā́n naḥ sūnús tánayo vijā́vā́gne sā́ te sumatír bhūtv asmé
03.002.01	a	vaiśvānarā́ya dhiṣáṇām r̥tāvŕ̥dhe ghr̥táṁ ná pūtám agnáye janāmasi
03.002.01	c	dvitā́ hótāram mánuṣaś ca vāgháto dhiyā́ ráthaṁ ná kúliśaḥ sám r̥ṇvati
03.002.02	a	sá rocayaj janúṣā ródasī ubhé sá mātrór abhavat putrá ī́ḍyaḥ
03.002.02	c	havyavā́ḷ agnír ajáraś cánohito dūḷábho viśā́m átithir vibhā́vasuḥ
03.002.03	a	krátvā dákṣasya táruṣo vídharmaṇi devā́so agníṁ janayanta cíttibhiḥ
03.002.03	c	rurucānám bhānúnā jyótiṣā mahā́m átyaṁ ná vā́jaṁ saniṣyánn úpa bruve
03.002.04	a	ā́ mandrásya saniṣyánto váreṇyaṁ vr̥ṇīmáhe áhrayaṁ vā́jam r̥gmíyam
03.002.04	c	rātím bhŕ̥gūṇām uśíjaṁ kavíkratum agníṁ rā́jantaṁ divyéna śocíṣā
03.002.05	a	agníṁ sumnā́ya dadhire puró jánā vā́jaśravasam ihá vr̥ktábarhiṣaḥ
03.002.05	c	yatásrucaḥ surúcaṁ viśvádevyaṁ rudráṁ yajñā́nāṁ sā́dhadiṣṭim apásām
03.002.06	a	pā́vakaśoce táva hí kṣáyam pári hótar yajñéṣu vr̥ktábarhiṣo náraḥ
03.002.06	c	ágne dúva ichámānāsa ā́pyam úpāsate dráviṇaṁ dhehi tébhyaḥ
03.002.07	a	ā́ ródasī apr̥ṇad ā́ svàr maháj jātáṁ yád enam apáso ádhārayan
03.002.07	c	só adhvarā́ya pári ṇīyate kavír átyo ná vā́jasātaye cánohitaḥ
03.002.08	a	namasyáta havyádātiṁ svadhvaráṁ duvasyáta dámyaṁ jātávedasam
03.002.08	c	rathī́r r̥tásya br̥ható vícarṣaṇir agnír devā́nām abhavat puróhitaḥ
03.002.09	a	tisró yahvásya samídhaḥ párijmano 'gnér apunann uśíjo ámr̥tyavaḥ
03.002.09	c	tā́sām ékām ádadhur mártye bhújam u lokám u dvé úpa jāmím īyatuḥ
03.002.10	a	viśā́ṁ kavíṁ viśpátim mā́nuṣīr íṣaḥ sáṁ sīm akr̥ṇvan svádhitiṁ ná téjase
03.002.10	c	sá udváto niváto yāti véviṣat sá gárbham eṣú bhúvaneṣu dīdharat
03.002.11	a	sá jinvate jaṭháreṣu prajajñivā́n vŕ̥ṣā citréṣu nā́nadan ná siṁháḥ
03.002.11	c	vaiśvānaráḥ pr̥thupā́jā ámartyo vásu rátnā dáyamāno ví dāśúṣe
03.002.12	a	vaiśvānaráḥ pratnáthā nā́kam ā́ruhad divás pr̥ṣṭhám bhándamānaḥ sumánmabhiḥ
03.002.12	c	sá pūrvaváj janáyañ jantáve dhánaṁ samānám ájmam páry eti jā́gr̥viḥ
03.002.13	a	r̥tā́vānaṁ yajñíyaṁ vípram ukthyàm ā́ yáṁ dadhé mātaríśvā diví kṣáyam
03.002.13	c	táṁ citráyāmaṁ hárikeśam īmahe sudītím agníṁ suvitā́ya návyase
03.002.14	a	śúciṁ ná yā́mann iṣiráṁ svardŕ̥śaṁ ketúṁ divó rocanasthā́m uṣarbúdham
03.002.14	c	agním mūrdhā́naṁ divó ápratiṣkutaṁ tám īmahe námasā vājínam br̥hát
03.002.15	a	mandráṁ hótāraṁ śúcim ádvayāvinaṁ dámūnasam ukthyàṁ viśvácarṣaṇim
03.002.15	c	ráthaṁ ná citráṁ vápuṣāya darśatám mánurhitaṁ sádam íd rāyá īmahe
03.003.01	a	vaiśvānarā́ya pr̥thupā́jase vípo rátnā vidhanta dharúṇeṣu gā́tave
03.003.01	c	agnír hí devā́m̐ amŕ̥to duvasyáty áthā dhármāṇi sanátā ná dūduṣat
03.003.02	a	antár dūtó ródasī dasmá īyate hótā níṣatto mánuṣaḥ puróhitaḥ
03.003.02	c	kṣáyam br̥hántam pári bhūṣati dyúbhir devébhir agnír iṣitó dhiyā́vasuḥ
03.003.03	a	ketúṁ yajñā́nāṁ vidáthasya sā́dhanaṁ víprāso agním mahayanta cíttibhiḥ
03.003.03	c	ápāṁsi yásminn ádhi saṁdadhúr gíras tásmin sumnā́ni yájamāna ā́ cake
03.003.04	a	pitā́ yajñā́nām ásuro vipaścítāṁ vimā́nam agnír vayúnaṁ ca vāghátām
03.003.04	c	ā́ viveśa ródasī bhū́rivarpasā purupriyó bhandate dhā́mabhiḥ kavíḥ
03.003.05	a	candrám agníṁ candrárathaṁ hárivrataṁ vaiśvānarám apsuṣádaṁ svarvídam
03.003.05	c	vigāháṁ tū́rṇiṁ táviṣībhir ā́vr̥tam bhū́rṇiṁ devā́sa ihá suśríyaṁ dadhuḥ
03.003.06	a	agnír devébhir mánuṣaś ca jantúbhis tanvānó yajñám purupéśasaṁ dhiyā́
03.003.06	c	rathī́r antár īyate sā́dhadiṣṭibhir jīró dámūnā abhiśasticā́tanaḥ
03.003.07	a	ágne járasva svapatyá ā́yuny ūrjā́ pinvasva sám íṣo didīhi naḥ
03.003.07	c	váyāṁsi jinva br̥hatáś ca jāgr̥va uśíg devā́nām ási sukrátur vipā́m
03.003.08	a	viśpátiṁ yahvám átithiṁ náraḥ sádā yantā́raṁ dhīnā́m uśíjaṁ ca vāghátām
03.003.08	c	adhvarā́ṇāṁ cétanaṁ jātávedasam prá śaṁsanti námasā jūtíbhir vr̥dhé
03.003.09	a	vibhā́vā deváḥ suráṇaḥ pári kṣitī́r agnír babhūva śávasā sumádrathaḥ
03.003.09	c	tásya vratā́ni bhūripoṣíṇo vayám úpa bhūṣema dáma ā́ suvr̥ktíbhiḥ
03.003.10	a	vaíśvānara táva dhā́māny ā́ cake yébhiḥ svarvíd ábhavo vicakṣaṇa
03.003.10	c	jātá ā́pr̥ṇo bhúvanāni ródasī ágne tā́ víśvā paribhū́r asi tmánā
03.003.11	a	vaiśvānarásya daṁsánābhyo br̥hád áriṇād ékaḥ svapasyáyā kavíḥ
03.003.11	c	ubhā́ pitárā maháyann ajāyatāgnír dyā́vāpr̥thivī́ bhū́riretasā
03.004.01	a	samít samit sumánā bodhy asmé śucā́ śucā sumatíṁ rāsi vásvaḥ
03.004.01	c	ā́ deva devā́n yajáthāya vakṣi sákhā sákhīn sumánā yakṣy agne
03.004.02	a	yáṁ devā́sas trír áhann āyájante divé dive váruṇo mitró agníḥ
03.004.02	c	sémáṁ yajñám mádhumantaṁ kr̥dhī nas tánūnapād ghr̥táyoniṁ vidhántam
03.004.03	a	prá dī́dhitir viśvávārā jigāti hótāram iḷáḥ prathamáṁ yájadhyai
03.004.03	c	áchā námobhir vr̥ṣabháṁ vandádhyai sá devā́n yakṣad iṣitó yájīyān
03.004.04	a	ūrdhvó vāṁ gātúr adhvaré akāry ūrdhvā́ śocī́ṁṣi prásthitā rájāṁsi
03.004.04	c	divó vā nā́bhā ny àsādi hótā str̥ṇīmáhi devávyacā ví barhíḥ
03.004.05	a	saptá hotrā́ṇi mánasā vr̥ṇānā́ ínvanto víśvam práti yann r̥téna
03.004.05	c	nr̥péśaso vidátheṣu prá jātā́ abhīā̀máṁ yajñáṁ ví caranta pūrvī́ḥ
03.004.06	a	ā́ bhándamāne uṣásā úpāke utá smayete tanvāā̀ vírūpe
03.004.06	c	yáthā no mitró váruṇo jújoṣad índro marútvām̐ utá vā máhobhiḥ
03.004.07	a	daívyā hótārā prathamā́ ny r̥̀ñje saptá pr̥kṣā́saḥ svadháyā madanti
03.004.07	c	r̥táṁ śáṁsanta r̥tám ít tá āhur ánu vratáṁ vratapā́ dī́dhyānāḥ
03.004.08	a	ā́ bhā́ratī bhā́ratībhiḥ sajóṣā íḷā devaír manuṣyèbhir agníḥ
03.004.08	c	sárasvatī sārasvatébhir arvā́k tisró devī́r barhír édáṁ sadantu
03.004.09	a	tán nas turī́pam ádha poṣayitnú déva tvaṣṭar ví rarāṇáḥ syasva
03.004.09	c	yáto vīráḥ karmaṇyàḥ sudákṣo yuktágrāvā jā́yate devákāmaḥ
03.004.10	a	vánaspaté 'va sr̥jópa devā́n agnír havíḥ śamitā́ sūdayāti
03.004.10	c	séd u hótā satyátaro yajāti yáthā devā́nāṁ jánimāni véda
03.004.11	a	ā́ yāhy agne samidhānó arvā́ṅ índreṇa devaíḥ saráthaṁ turébhiḥ
03.004.11	c	barhír na āstām áditiḥ suputrā́ svā́hā devā́ amŕ̥tā mādayantām
03.005.01	a	práty agnír uṣásaś cékitānó 'bodhi vípraḥ padavī́ḥ kavīnā́m
03.005.01	c	pr̥thupā́jā devayádbhiḥ sámiddhó 'pa dvā́rā támaso váhnir āvaḥ
03.005.02	a	préd v agnír vāvr̥dhe stómebhir gīrbhí stotr̥r̥ṇā́ṁ namasyà ukthaíḥ
03.005.02	c	pūrvī́r r̥tásya saṁdŕ̥śaś cakānáḥ sáṁ dūtó adyaud uṣáso viroké
03.005.03	a	ádhāyy agnír mā́nuṣīṣu vikṣv àpā́ṁ gárbho mitrá r̥téna sā́dhan
03.005.03	c	ā́ haryató yajatáḥ sā́nv asthād ábhūd u vípro hávyo matīnā́m
03.005.04	a	mitró agnír bhavati yát sámiddho mitró hótā váruṇo jātávedāḥ
03.005.04	c	mitró adhvaryúr iṣiró dámūnā mitráḥ síndhūnām utá párvatānām
03.005.05	a	pā́ti priyáṁ ripó ágram padáṁ véḥ pā́ti yahváś cáraṇaṁ sū́ryasya
03.005.05	c	pā́ti nā́bhā saptáśīrṣāṇam agníḥ pā́ti devā́nām upamā́dam r̥ṣváḥ
03.005.06	a	r̥bhúś cakra ī́ḍyaṁ cā́ru nā́ma víśvāni devó vayúnāni vidvā́n
03.005.06	c	sasásya cárma ghr̥távat padáṁ vés tád íd agnī́ rakṣaty áprayuchan
03.005.07	a	ā́ yónim agnír ghr̥távantam asthāt pr̥thúpragāṇam uśántam uśānáḥ
03.005.07	c	dī́dyānaḥ śúcir r̥ṣváḥ pāvakáḥ púnaḥ punar mātárā návyasī kaḥ
03.005.08	a	sadyó jātá óṣadhībhir vavakṣe yádī várdhanti prasvò ghr̥téna
03.005.08	c	ā́pa iva pravátā śúmbhamānā uruṣyád agníḥ pitrór upásthe
03.005.09	a	úd u ṣṭutáḥ samídhā yahvó adyaud várṣman divó ádhi nā́bhā pr̥thivyā́ḥ
03.005.09	c	mitró agnír ī́ḍyo mātaríśvā́ dūtó vakṣad yajáthāya devā́n
03.005.10	a	úd astambhīt samídhā nā́kam r̥ṣvò 'gnír bhávann uttamó rocanā́nām
03.005.10	c	yádī bhŕ̥gubhyaḥ pári mātaríśvā gúhā sántaṁ havyavā́haṁ samīdhé
03.005.11	a	íḷām agne purudáṁsaṁ saníṁ góḥ śaśvattamáṁ hávamānāya sādha
03.005.11	c	syā́n naḥ sūnús tánayo vijā́vā́gne sā́ te sumatír bhūtv asmé
03.006.01	a	prá kāravo mananā́ vacyámānā devadrī́cīṁ nayata devayántaḥ
03.006.01	c	dakṣiṇāvā́ḍ vājínī prā́cy eti havír bháranty agnáye ghr̥tā́cī
03.006.02	a	ā́ ródasī apr̥ṇā jā́yamāna utá prá rikthā ádha nú prayajyo
03.006.02	c	diváś cid agne mahinā́ pr̥thivyā́ vacyántāṁ te váhnayaḥ saptájihvāḥ
03.006.03	a	dyaúś ca tvā pr̥thivī́ yajñíyāso ní hótāraṁ sādayante dámāya
03.006.03	c	yádī víśo mā́nuṣīr devayántīḥ práyasvatīr ī́ḷate śukrám arcíḥ
03.006.04	a	mahā́n sadhásthe dhruvá ā́ níṣatto 'ntár dyā́vā mā́hine háryamāṇaḥ
03.006.04	c	ā́skre sapátnī ajáre ámr̥kte sabardúghe urugāyásya dhenū́
03.006.05	a	vratā́ te agne maható mahā́ni táva krátvā ródasī ā́ tatantha
03.006.05	c	tváṁ dūtó abhavo jā́yamānas tváṁ netā́ vr̥ṣabha carṣaṇīnā́m
03.006.06	a	r̥tásya vā keśínā yogyā́bhir ghr̥tasnúvā róhitā dhurí dhiṣva
03.006.06	c	áthā́ vaha devā́n deva víśvān svadhvarā́ kr̥ṇuhi jātavedaḥ
03.006.07	a	diváś cid ā́ te rucayanta rokā́ uṣó vibhātī́r ánu bhāsi pūrvī́ḥ
03.006.07	c	apó yád agna uśádhag váneṣu hótur mandrásya panáyanta devā́ḥ
03.006.08	a	uraú vā yé antárikṣe mádanti divó vā yé rocané sánti devā́ḥ
03.006.08	c	ū́mā vā yé suhávāso yájatrā āyemiré rathyò agne áśvāḥ
03.006.09	a	aíbhir agne saráthaṁ yāhy arvā́ṅ nānāratháṁ vā vibhávo hy áśvāḥ
03.006.09	c	pátnīvatas triṁśátaṁ trī́ṁś ca devā́n anuṣvadhám ā́ vaha mādáyasva
03.006.10	a	sá hótā yásya ródasī cid urvī́ yajñáṁ yajñam abhí vr̥dhé gr̥ṇītáḥ
03.006.10	c	prā́cī adhvaréva tasthatuḥ suméke r̥tā́varī r̥tájātasya satyé
03.006.11	a	íḷām agne purudáṁsaṁ saníṁ góḥ śaśvattamáṁ hávamānāya sādha
03.006.11	c	syā́n naḥ sūnús tánayo vijā́vā́gne sā́ te sumatír bhūtv asmé
03.007.01	a	prá yá ārúḥ śitipr̥ṣṭhásya dhāsér ā́ mātárā viviśuḥ saptá vā́ṇīḥ
03.007.01	c	parikṣítā pitárā sáṁ carete prá sarsrāte dīrghám ā́yuḥ prayákṣe
03.007.02	a	divákṣaso dhenávo vŕ̥ṣṇo áśvā devī́r ā́ tasthau mádhumad váhantīḥ
03.007.02	c	r̥tásya tvā sádasi kṣemayántam páry ékā carati vartaníṁ gaúḥ
03.007.03	a	ā́ sīm arohat suyámā bhávantīḥ pátiś cikitvā́n rayivíd rayīṇā́m
03.007.03	c	prá nī́lapr̥ṣṭho atasásya dhāsés tā́ avāsayat purudhápratīkaḥ
03.007.04	a	máhi tvāṣṭrám ūrjáyantīr ajuryáṁ stabhūyámānaṁ vaháto vahanti
03.007.04	c	vy áṅgebhir didyutānáḥ sadhástha ékām iva ródasī ā́ viveśa
03.007.05	a	jānánti vŕ̥ṣṇo aruṣásya śévam utá bradhnásya śā́sane raṇanti
03.007.05	c	divorúcaḥ surúco rócamānā íḷā yéṣāṁ gáṇyā mā́hinā gī́ḥ
03.007.06	a	utó pitŕ̥bhyām pravídā́nu ghóṣam mahó mahádbhyām anayanta śūṣám
03.007.06	c	ukṣā́ ha yátra pári dhā́nam aktór ánu sváṁ dhā́ma jaritúr vavákṣa
03.007.07	a	adhvaryúbhiḥ pañcábhiḥ saptá víprāḥ priyáṁ rakṣante níhitam padáṁ véḥ
03.007.07	c	prā́ñco madanty ukṣáṇo ajuryā́ devā́ devā́nām ánu hí vratā́ gúḥ
03.007.08	a	daívyā hótārā prathamā́ ny r̥̀ñje saptá pr̥kṣā́saḥ svadháyā madanti
03.007.08	c	r̥táṁ śáṁsanta r̥tám ít tá āhur ánu vratáṁ vratapā́ dī́dhyānāḥ
03.007.09	a	vr̥ṣāyánte mahé átyāya pūrvī́r vŕ̥ṣṇe citrā́ya raśmáyaḥ suyāmā́ḥ
03.007.09	c	déva hotar mandrátaraś cikitvā́n mahó devā́n ródasī éhá vakṣi
03.007.10	a	pr̥kṣáprayajo draviṇaḥ suvā́caḥ suketáva uṣáso revád ūṣuḥ
03.007.10	c	utó cid agne mahinā́ pr̥thivyā́ḥ kr̥táṁ cid énaḥ sám mahé daśasya
03.007.11	a	íḷām agne purudáṁsaṁ saníṁ góḥ śaśvattamáṁ hávamānāya sādha
03.007.11	c	syā́n naḥ sūnús tánayo vijā́vā́gne sā́ te sumatír bhūtv asmé
03.008.01	a	añjánti tvā́m adhvaré devayánto vánaspate mádhunā daívyena
03.008.01	c	yád ūrdhvás tíṣṭhā dráviṇehá dhattād yád vā kṣáyo mātúr asyā́ upásthe
03.008.02	a	sámiddhasya śráyamāṇaḥ purástād bráhma vanvānó ajáraṁ suvī́ram
03.008.02	c	āré asmád ámatim bā́dhamāna úc chrayasva mahaté saúbhagāya
03.008.03	a	úc chrayasva vanaspate várṣman pr̥thivyā́ ádhi
03.008.03	c	súmitī mīyámāno várco dhā yajñávāhase
03.008.04	a	yúvā suvā́sāḥ párivīta ā́gāt sá u śréyān bhavati jā́yamānaḥ
03.008.04	c	táṁ dhī́rāsaḥ kaváya ún nayanti svādhyò mánasā devayántaḥ
03.008.05	a	jātó jāyate sudinatvé áhnāṁ samaryá ā́ vidáthe várdhamānaḥ
03.008.05	c	punánti dhī́rā apáso manīṣā́ devayā́ vípra úd iyarti vā́cam
03.008.06	a	yā́n vo náro devayánto nimimyúr vánaspate svádhitir vā tatákṣa
03.008.06	c	té devā́saḥ sváravas tasthivā́ṁsaḥ prajā́vad asmé didhiṣantu rátnam
03.008.07	a	yé vr̥kṇā́so ádhi kṣámi nímitāso yatásrucaḥ
03.008.07	c	té no vyantu vā́ryaṁ devatrā́ kṣetrasā́dhasaḥ
03.008.08	a	ādityā́ rudrā́ vásavaḥ sunīthā́ dyā́vākṣā́mā pr̥thivī́ antárikṣam
03.008.08	c	sajóṣaso yajñám avantu devā́ ūrdhváṁ kr̥ṇvantv adhvarásya ketúm
03.008.09	a	haṁsā́ iva śreṇiśó yátānāḥ śukrā́ vásānāḥ sváravo na ā́guḥ
03.008.09	c	unnīyámānāḥ kavíbhiḥ purástād devā́ devā́nām ápi yanti pā́thaḥ
03.008.10	a	śŕ̥ṅgāṇīvéc chr̥ṅgíṇāṁ sáṁ dadr̥śre caṣā́lavantaḥ sváravaḥ pr̥thivyā́m
03.008.10	c	vāghádbhir vā vihavé śróṣamāṇā asmā́m̐ avantu pr̥tanā́jyeṣu
03.008.11	a	vánaspate śatávalśo ví roha sahásravalśā ví vayáṁ ruhema
03.008.11	c	yáṁ tvā́m ayáṁ svádhitis téjamānaḥ praṇinā́ya mahaté saúbhagāya
03.009.01	a	sákhāyas tvā vavr̥mahe devám mártāsa ūtáye
03.009.01	c	apā́ṁ nápātaṁ subhágaṁ sudī́ditiṁ suprátūrtim anehásam
03.009.02	a	kā́yamāno vanā́ tváṁ yán mātr̥ŕ̥r ájagann apáḥ
03.009.02	c	ná tát te agne pramŕ̥ṣe nivártanaṁ yád dūré sánn ihā́bhavaḥ
03.009.03	a	áti tr̥ṣṭáṁ vavakṣithā́thaivá sumánā asi
03.009.03	c	prá prānyé yánti páry anyá āsate yéṣāṁ sakhyé ási śritáḥ
03.009.04	a	īyivā́ṁsam áti srídhaḥ śáśvatīr áti saścátaḥ
03.009.04	c	ánv īm avindan nicirā́so adrúho 'psú siṁhám iva śritám
03.009.05	a	sasr̥vā́ṁsam iva tmánāgním itthā́ tiróhitam
03.009.05	c	aínaṁ nayan mātaríśvā parāváto devébhyo mathitám pári
03.009.06	a	táṁ tvā mártā agr̥bhṇata devébhyo havyavāhana
03.009.06	c	víśvān yád yajñā́m̐ abhipā́si mānuṣa táva krátvā yaviṣṭhya
03.009.07	a	tád bhadráṁ táva daṁsánā pā́kāya cic chadayati
03.009.07	c	tvā́ṁ yád agne paśávaḥ samā́sate sámiddham apiśarvaré
03.009.08	a	ā́ juhotā svadhvaráṁ śīrám pāvakáśociṣam
03.009.08	c	āśúṁ dūtám ajirám pratnám ī́ḍyaṁ śruṣṭī́ deváṁ saparyata
03.009.09	a	trī́ṇi śatā́ trī́ sahásrāṇy agníṁ triṁśác ca devā́ náva cāsaparyan
03.009.09	c	aúkṣan ghr̥taír ástr̥ṇan barhír asmā ā́d íd dhótāraṁ ny àsādayanta
03.010.01	a	tvā́m agne manīṣíṇaḥ samrā́jaṁ carṣaṇīnā́m
03.010.01	c	devám mártāsa indhate sám adhvaré
03.010.02	a	tvā́ṁ yajñéṣv r̥tvíjam ágne hótāram īḷate
03.010.02	c	gopā́ r̥tásya dīdihi své dáme
03.010.03	a	sá ghā yás te dádāśati samídhā jātávedase
03.010.03	c	só agne dhatte suvī́ryaṁ sá puṣyati
03.010.04	a	sá ketúr adhvarā́ṇām agnír devébhir ā́ gamat
03.010.04	c	añjānáḥ saptá hótr̥bhir havíṣmate
03.010.05	a	prá hótre pūrvyáṁ váco 'gnáye bharatā br̥hát
03.010.05	c	vipā́ṁ jyótīṁṣi bíbhrate ná vedháse
03.010.06	a	agníṁ vardhantu no gíro yáto jā́yata ukthyàḥ
03.010.06	c	mahé vā́jāya dráviṇāya darśatáḥ
03.010.07	a	ágne yájiṣṭho adhvaré devā́n devayaté yaja
03.010.07	c	hótā mandró ví rājasy áti srídhaḥ
03.010.08	a	sá naḥ pāvaka dīdihi dyumád asmé suvī́ryam
03.010.08	c	bhávā stotŕ̥bhyo ántamaḥ svastáye
03.010.09	a	táṁ tvā víprā vipanyávo jāgr̥vā́ṁsaḥ sám indhate
03.010.09	c	havyavā́ham ámartyaṁ sahovŕ̥dham
03.011.01	a	agnír hótā puróhito 'dhvarásya vícarṣaṇiḥ
03.011.01	c	sá veda yajñám ānuṣák
03.011.02	a	sá havyavā́ḷ ámartya uśíg dūtáś cánohitaḥ
03.011.02	c	agnír dhiyā́ sám r̥ṇvati
03.011.03	a	agnír dhiyā́ sá cetati ketúr yajñásya pūrvyáḥ
03.011.03	c	árthaṁ hy àsya taráṇi
03.011.04	a	agníṁ sūnúṁ sánaśrutaṁ sáhaso jātávedasam
03.011.04	c	váhniṁ devā́ akr̥ṇvata
03.011.05	a	ádābhyaḥ puraetā́ viśā́m agnír mā́nuṣīṇām
03.011.05	c	tū́rṇī ráthaḥ sádā návaḥ
03.011.06	a	sāhvā́n víśvā abhiyújaḥ krátur devā́nām ámr̥ktaḥ
03.011.06	c	agnís tuvíśravastamaḥ
03.011.07	a	abhí práyāṁsi vā́hasā dāśvā́m̐ aśnoti mártyaḥ
03.011.07	c	kṣáyam pāvakáśociṣaḥ
03.011.08	a	pári víśvāni súdhitāgnér aśyāma mánmabhiḥ
03.011.08	c	víprāso jātávedasaḥ
03.011.09	a	ágne víśvāni vā́ryā vā́jeṣu saniṣāmahe
03.011.09	c	tvé devā́sa érire
03.012.01	a	índrāgnī ā́ gataṁ sutáṁ gīrbhír nábho váreṇyam
03.012.01	c	asyá pātaṁ dhiyéṣitā́
03.012.02	a	índrāgnī jaritúḥ sácā yajñó jigāti cétanaḥ
03.012.02	c	ayā́ pātam imáṁ sutám
03.012.03	a	índram agníṁ kavichádā yajñásya jūtyā́ vr̥ṇe
03.012.03	c	tā́ sómasyehá tr̥mpatām
03.012.04	a	tośā́ vr̥traháṇā huve sajítvānā́parājitā
03.012.04	c	indrāgnī́ vājasā́tamā
03.012.05	a	prá vām arcanty ukthíno nīthāvído jaritā́raḥ
03.012.05	c	índrāgnī íṣa ā́ vr̥ṇe
03.012.06	a	índrāgnī navatím púro dāsápatnīr adhūnutam
03.012.06	c	sākám ékena kármaṇā
03.012.07	a	índrāgnī ápasas páry úpa prá yanti dhītáyaḥ
03.012.07	c	r̥tásya pathyāā̀ ánu
03.012.08	a	índrāgnī taviṣā́ṇi vāṁ sadhásthāni práyāṁsi ca
03.012.08	c	yuvór aptū́ryaṁ hitám
03.012.09	a	índrāgnī rocanā́ diváḥ pári vā́jeṣu bhūṣathaḥ
03.012.09	c	tád vāṁ ceti prá vīryàm
03.013.01	a	prá vo devā́yāgnáye bárhiṣṭham arcāsmai
03.013.01	c	gámad devébhir ā́ sá no yájiṣṭho barhír ā́ sadat
03.013.02	a	r̥tā́vā yásya ródasī dákṣaṁ sácanta ūtáyaḥ
03.013.02	c	havíṣmantas tám īḷate táṁ saniṣyántó 'vase
03.013.03	a	sá yantā́ vípra eṣāṁ sá yajñā́nām áthā hí ṣáḥ
03.013.03	c	agníṁ táṁ vo duvasyata dā́tā yó vánitā maghám
03.013.04	a	sá naḥ śármāṇi vītáye 'gnír yachatu śáṁtamā
03.013.04	c	yáto naḥ pruṣṇávad vásu diví kṣitíbhyo apsv ā́
03.013.05	a	dīdivā́ṁsam ápūrvyaṁ vásvībhir asya dhītíbhiḥ
03.013.05	c	ŕ̥kvāṇo agním indhate hótāraṁ viśpátiṁ viśā́m
03.013.06	a	utá no bráhmann aviṣa ukthéṣu devahū́tamaḥ
03.013.06	c	śáṁ naḥ śocā marúdvr̥dhó 'gne sahasrasā́tamaḥ
03.013.07	a	nū́ no rāsva sahásravat tokávat puṣṭimád vásu
03.013.07	c	dyumád agne suvī́ryaṁ várṣiṣṭham ánupakṣitam
03.014.01	a	ā́ hótā mandró vidáthāny asthāt satyó yájvā kavítamaḥ sá vedhā́ḥ
03.014.01	c	vidyúdrathaḥ sáhasas putró agníḥ śocíṣkeśaḥ pr̥thivyā́m pā́jo aśret
03.014.02	a	áyāmi te náma .uktiṁ juṣasva ŕ̥tāvas túbhyaṁ cétate sahasvaḥ
03.014.02	c	vidvā́m̐ ā́ vakṣi vidúṣo ní ṣatsi mádhya ā́ barhír ūtáye yajatra
03.014.03	a	drávatāṁ ta uṣásā vājáyantī ágne vā́tasya pathyāā̀bhir ácha
03.014.03	c	yát sīm añjánti pūrvyáṁ havírbhir ā́ vandhúreva tasthatur duroṇé
03.014.04	a	mitráś ca túbhyaṁ váruṇaḥ sahasvó 'gne víśve marútaḥ sumnám arcan
03.014.04	c	yác chocíṣā sahasas putra tíṣṭhā abhí kṣitī́ḥ pratháyan sū́ryo nr̥ŕ̥n
03.014.05	a	vayáṁ te adyá rarimā́ hí kā́mam uttānáhastā námasopasádya
03.014.05	c	yájiṣṭhena mánasā yakṣi devā́n ásredhatā mánmanā vípro agne
03.014.06	a	tvád dhí putra sahaso ví pūrvī́r devásya yánty ūtáyo ví vā́jāḥ
03.014.06	c	tváṁ dehi sahasríṇaṁ rayíṁ no 'droghéṇa vácasā satyám agne
03.014.07	a	túbhyaṁ dakṣa kavikrato yā́nīmā́ déva mártāso adhvaré ákarma
03.014.07	c	tváṁ víśvasya suráthasya bodhi sárvaṁ tád agne amr̥ta svadehá
03.015.01	a	ví pā́jasā pr̥thúnā śóśucāno bā́dhasva dviṣó rakṣáso ámīvāḥ
03.015.01	c	suśármaṇo br̥hatáḥ śármaṇi syām agnér aháṁ suhávasya práṇītau
03.015.02	a	tváṁ no asyā́ uṣáso vyùṣṭau tváṁ sū́ra údite bodhi gopā́ḥ
03.015.02	c	jánmeva nítyaṁ tánayaṁ juṣasva stómam me agne tanvāā̀ sujāta
03.015.03	a	tváṁ nr̥cákṣā vr̥ṣabhā́nu pūrvī́ḥ kr̥ṣṇā́sv agne aruṣó ví bhāhi
03.015.03	c	váso néṣi ca párṣi cā́ty áṁhaḥ kr̥dhī́ no rāyá uśíjo yaviṣṭha
03.015.04	a	áṣāḷho agne vr̥ṣabhó didīhi púro víśvāḥ saúbhagā saṁjigīvā́n
03.015.04	c	yajñásya netā́ prathamásya pāyór jā́tavedo br̥hatáḥ supraṇīte
03.015.05	a	áchidrā śárma jaritaḥ purū́ṇi devā́m̐ áchā dī́dyānaḥ sumedhā́ḥ
03.015.05	c	rátho ná sásnir abhí vakṣi vā́jam ágne tváṁ ródasī naḥ suméke
03.015.06	a	prá pīpaya vr̥ṣabha jínva vā́jān ágne tváṁ ródasī naḥ sudóghe
03.015.06	c	devébhir deva surúcā rucānó mā́ no mártasya durmatíḥ pári ṣṭhāt
03.015.07	a	íḷām agne purudáṁsaṁ saníṁ góḥ śaśvattamáṁ hávamānāya sādha
03.015.07	c	syā́n naḥ sūnús tánayo vijā́vā́gne sā́ te sumatír bhūtv asmé
03.016.01	a	ayám agníḥ suvī́ryasyéśe maháḥ saúbhagasya
03.016.01	c	rāyá īśe svapatyásya gómata ī́śe vr̥traháthānām
03.016.02	a	imáṁ naro marutaḥ saścatā vŕ̥dhaṁ yásmin rā́yaḥ śévr̥dhāsaḥ
03.016.02	c	abhí yé sánti pŕ̥tanāsu dūḍhyò viśvā́hā śátrum ādabhúḥ
03.016.03	a	sá tváṁ no rāyáḥ śiśīhi mī́ḍhvo agne suvī́ryasya
03.016.03	c	túvidyumna várṣiṣṭhasya prajā́vato 'namīvásya śuṣmíṇaḥ
03.016.04	a	cákrir yó víśvā bhúvanābhí sāsahíś cákrir devéṣv ā́ dúvaḥ
03.016.04	c	ā́ devéṣu yátata ā́ suvī́rya ā́ śáṁsa utá nr̥ṇā́m
03.016.05	a	mā́ no agné .amataye mā́vī́ratāyai rīradhaḥ
03.016.05	c	mā́gótāyai sahasas putra mā́ nidé 'pa dvéṣāṁsy ā́ kr̥dhi
03.016.06	a	śagdhí vā́jasya subhaga prajā́vató 'gne br̥ható adhvaré
03.016.06	c	sáṁ rāyā́ bhū́yasā sr̥ja mayobhúnā túvidyumna yáśasvatā
03.017.01	a	samidhyámānaḥ prathamā́nu dhármā sám aktúbhir ajyate viśvávāraḥ
03.017.01	c	śocíṣkeśo ghr̥tánirṇik pāvakáḥ suyajñó agnír yajáthāya devā́n
03.017.02	a	yáthā́yajo hotrám agne pr̥thivyā́ yáthā divó jātavedaś cikitvā́n
03.017.02	c	evā́néna havíṣā yakṣi devā́n manuṣvád yajñám prá tiremám adyá
03.017.03	a	trī́ṇy ā́yūṁṣi táva jātavedas tisrá ājā́nīr uṣásas te agne
03.017.03	c	tā́bhir devā́nām ávo yakṣi vidvā́n áthā bhava yájamānāya śáṁ yóḥ
03.017.04	a	agníṁ sudītíṁ sudŕ̥śaṁ gr̥ṇánto namasyā́mas tvéḍyaṁ jātavedaḥ
03.017.04	c	tvā́ṁ dūtám aratíṁ havyavā́haṁ devā́ akr̥ṇvann amŕ̥tasya nā́bhim
03.017.05	a	yás tvád dhótā pū́rvo agne yájīyān dvitā́ ca sáttā svadháyā ca śambhúḥ
03.017.05	c	tásyā́nu dhárma prá yajā cikitvó 'tha no dhā adhvaráṁ devávītau
03.018.01	a	bhávā no agne sumánā úpetau sákheva sákhye pitáreva sādhúḥ
03.018.01	c	purudrúho hí kṣitáyo jánānām práti pratīcī́r dahatād árātīḥ
03.018.02	a	tápo ṣv àgne ántarām̐ amítrān tápā śáṁsam áraruṣaḥ párasya
03.018.02	c	tápo vaso cikitānó acíttān ví te tiṣṭhantām ajárā ayā́saḥ
03.018.03	a	idhménāgna ichámāno ghr̥téna juhómi havyáṁ tárase bálāya
03.018.03	c	yā́vad ī́śe bráhmaṇā vándamāna imā́ṁ dhíyaṁ śataséyāya devī́m
03.018.04	a	úc chocíṣā sahasas putra stutó br̥hád váyaḥ śaśamānéṣu dhehi
03.018.04	c	revád agne viśvā́mitreṣu śáṁ yór marmr̥jmā́ te tanvàm bhū́ri kŕ̥tvaḥ
03.018.05	a	kr̥dhí rátnaṁ susanitar dhánānāṁ sá ghéd agne bhavasi yát sámiddhaḥ
03.018.05	c	stotúr duroṇé subhágasya revát sr̥prā́ karásnā dadhiṣe vápūṁṣi
03.019.01	a	agníṁ hótāram prá vr̥ṇe miyédhe gŕ̥tsaṁ kavíṁ viśvavídam ámūram
03.019.01	c	sá no yakṣad devátātā yájīyān rāyé vā́jāya vanate maghā́ni
03.019.02	a	prá te agne havíṣmatīm iyarmy áchā sudyumnā́ṁ rātínīṁ ghr̥tā́cīm
03.019.02	c	pradakṣiṇíd devátātim urāṇáḥ sáṁ rātíbhir vásubhir yajñám aśret
03.019.03	a	sá téjīyasā mánasā tvóta utá śikṣa svapatyásya śikṣóḥ
03.019.03	c	ágne rāyó nŕ̥tamasya prábhūtau bhūyā́ma te suṣṭutáyaś ca vásvaḥ
03.019.04	a	bhū́rīṇi hí tvé dadhiré ánīkā́gne devásya yájyavo jánāsaḥ
03.019.04	c	sá ā́ vaha devátātiṁ yaviṣṭha śárdho yád adyá divyáṁ yájāsi
03.019.05	a	yát tvā hótāram anájan miyédhe niṣādáyanto yajáthāya devā́ḥ
03.019.05	c	sá tváṁ no agne 'vitéhá bodhy ádhi śrávāṁsi dhehi nas tanū́ṣu
03.020.01	a	agním uṣásam aśvínā dadhikrā́ṁ vyùṣṭiṣu havate váhnir ukthaíḥ
03.020.01	c	sujyótiṣo naḥ śr̥ṇvantu devā́ḥ sajóṣaso adhvaráṁ vāvaśānā́ḥ
03.020.02	a	ágne trī́ te vā́jinā trī́ ṣadhásthā tisrás te jihvā́ r̥tajāta pūrvī́ḥ
03.020.02	c	tisrá u te tanvò devávātās tā́bhir naḥ pāhi gíro áprayuchan
03.020.03	a	ágne bhū́rīṇi táva jātavedo déva svadhāvo 'mŕ̥tasya nā́ma
03.020.03	c	yā́ś ca māyā́ māyínāṁ viśvaminva tvé pūrvī́ḥ saṁdadhúḥ pr̥ṣṭabandho
03.020.04	a	agnír netā́ bhága iva kṣitīnā́ṁ daívīnāṁ devá r̥tupā́ r̥tā́vā
03.020.04	c	sá vr̥trahā́ sanáyo viśvávedāḥ párṣad víśvā́ti duritā́ gr̥ṇántam
03.020.05	a	dadhikrā́m agním uṣásaṁ ca devī́m bŕ̥haspátiṁ savitā́raṁ ca devám
03.020.05	c	aśvínā mitrā́váruṇā bhágaṁ ca vásūn rudrā́m̐ ādityā́m̐ ihá huve
03.021.01	a	imáṁ no yajñám amŕ̥teṣu dhehīmā́ havyā́ jātavedo juṣasva
03.021.01	c	stokā́nām agne médaso ghr̥tásya hótaḥ prā́śāna prathamó niṣádya
03.021.02	a	ghr̥távantaḥ pāvaka te stokā́ ścotanti médasaḥ
03.021.02	c	svádharman devávītaye śréṣṭhaṁ no dhehi vā́ryam
03.021.03	a	túbhyaṁ stokā́ ghr̥taścútó 'gne víprāya santya
03.021.03	c	ŕ̥ṣiḥ śréṣṭhaḥ sám idhyase yajñásya prāvitā́ bhava
03.021.04	a	túbhyaṁ ścotanty adhrigo śacīva stokā́so agne médaso ghr̥tásya
03.021.04	c	kaviśastó br̥hatā́ bhānúnā́gā havyā́ juṣasva medhira
03.021.05	a	ójiṣṭhaṁ te madhyató méda údbhr̥tam prá te vayáṁ dadāmahe
03.021.05	c	ścótanti te vaso stokā́ ádhi tvací práti tā́n devaśó vihi
03.022.01	a	ayáṁ só agnír yásmin sómam índraḥ sutáṁ dadhé jaṭháre vāvaśānáḥ
03.022.01	c	sahasríṇaṁ vā́jam átyaṁ ná sáptiṁ sasavā́n sán stūyase jātavedaḥ
03.022.02	a	ágne yát te diví várcaḥ pr̥thivyā́ṁ yád óṣadhīṣv apsv ā́ yajatra
03.022.02	c	yénāntárikṣam urv āā̀tatántha tveṣáḥ sá bhānúr arṇavó nr̥cákṣāḥ
03.022.03	a	ágne divó árṇam áchā jigāsy áchā devā́m̐ ūciṣe dhíṣṇyā yé
03.022.03	c	yā́ rocané parástāt sū́ryasya yā́ś cāvástād upatíṣṭhanta ā́paḥ
03.022.04	a	purīṣyāā̀so agnáyaḥ prāvaṇébhiḥ sajóṣasaḥ
03.022.04	c	juṣántāṁ yajñám adrúho 'namīvā́ íṣo mahī́ḥ
03.022.05	a	íḷām agne purudáṁsaṁ saníṁ góḥ śaśvattamáṁ hávamānāya sādha
03.022.05	c	syā́n naḥ sūnús tánayo vijā́vā́gne sā́ te sumatír bhūtv asmé
03.023.01	a	nírmathitaḥ súdhita ā́ sadhásthe yúvā kavír adhvarásya praṇetā́
03.023.01	c	jū́ryatsv agnír ajáro váneṣv átrā dadhe amŕ̥taṁ jātávedāḥ
03.023.02	a	ámanthiṣṭām bhā́ratā revád agníṁ deváśravā devávātaḥ sudákṣam
03.023.02	c	ágne ví paśya br̥hatā́bhí rāyéṣā́ṁ no netā́ bhavatād ánu dyū́n
03.023.03	a	dáśa kṣípaḥ pūrvyáṁ sīm ajījanan sújātam mātŕ̥ṣu priyám
03.023.03	c	agníṁ stuhi daivavātáṁ devaśravo yó jánānām ásad vaśī́
03.023.04	a	ní tvā dadhe vára ā́ pr̥thivyā́ íḷāyās padé sudinatvé áhnām
03.023.04	c	dr̥ṣádvatyām mā́nuṣa āpayā́yāṁ sárasvatyāṁ revád agne didīhi
03.023.05	a	íḷām agne purudáṁsaṁ saníṁ góḥ śaśvattamáṁ hávamānāya sādha
03.023.05	c	syā́n naḥ sūnús tánayo vijā́vā́gne sā́ te sumatír bhūtv asmé
03.024.01	a	ágne sáhasva pŕ̥tanā abhímātīr ápāsya
03.024.01	c	duṣṭáras tárann árātīr várco dhā yajñávāhase
03.024.02	a	ágna iḷā́ sám idhyase vītíhotro ámartyaḥ
03.024.02	c	juṣásva sū́ no adhvarám
03.024.03	a	ágne dyumnéna jāgr̥ve sáhasaḥ sūnav āhuta
03.024.03	c	édám barhíḥ sado máma
03.024.04	a	ágne víśvebhir agníbhir devébhir mahayā gíraḥ
03.024.04	c	yajñéṣu yá u cāyávaḥ
03.024.05	a	ágne dā́ dāśúṣe rayíṁ vīrávantam párīṇasam
03.024.05	c	śiśīhí naḥ sūnumátaḥ
03.025.01	a	ágne diváḥ sūnúr asi prácetās tánā pr̥thivyā́ utá viśvávedāḥ
03.025.01	c	ŕ̥dhag devā́m̐ ihá yajā cikitvaḥ
03.025.02	a	agníḥ sanoti vīryāā̀ṇi vidvā́n sanóti vā́jam amŕ̥tāya bhū́ṣan
03.025.02	c	sá no devā́m̐ éhá vahā purukṣo
03.025.03	a	agnír dyā́vāpr̥thivī́ viśvájanye ā́ bhāti devī́ amŕ̥te ámūraḥ
03.025.03	c	kṣáyan vā́jaiḥ puruścandró námobhiḥ
03.025.04	a	ágna índraś ca dāśúṣo duroṇé sutā́vato yajñám ihópa yātam
03.025.04	c	ámardhantā somapéyāya devā
03.025.05	a	ágne apā́ṁ sám idhyase duroṇé nítyaḥ sūno sahaso jātavedaḥ
03.025.05	c	sadhásthāni maháyamāna ūtī́
03.026.01	a	vaiśvānarám mánasāgníṁ nicā́yyā havíṣmanto anuṣatyáṁ svarvídam
03.026.01	c	sudā́nuṁ deváṁ rathiráṁ vasūyávo gīrbhī́ raṇváṁ kuśikā́so havāmahe
03.026.02	a	táṁ śubhrám agním ávase havāmahe vaiśvānarám mātaríśvānam ukthyàm
03.026.02	c	bŕ̥haspátim mánuṣo devátātaye vípraṁ śrótāram átithiṁ raghuṣyádam
03.026.03	a	áśvo ná krándañ jánibhiḥ sám idhyate vaiśvānaráḥ kuśikébhir yugé yuge
03.026.03	c	sá no agníḥ suvī́ryaṁ sváśvyaṁ dádhātu rátnam amŕ̥teṣu jā́gr̥viḥ
03.026.04	a	prá yantu vā́jās táviṣībhir agnáyaḥ śubhé sámmiślāḥ pŕ̥ṣatīr ayukṣata
03.026.04	c	br̥hadúkṣo marúto viśvávedasaḥ prá vepayanti párvatām̐ ádābhyāḥ
03.026.05	a	agniśríyo marúto viśvákr̥ṣṭaya ā́ tveṣám ugrám áva īmahe vayám
03.026.05	c	té svāníno rudríyā varṣánirṇijaḥ siṁhā́ ná heṣákratavaḥ sudā́navaḥ
03.026.06	a	vrā́taṁ vrātaṁ gaṇáṁ gaṇaṁ suśastíbhir agnér bhā́mam marútām ója īmahe
03.026.06	c	pŕ̥ṣadaśvāso anavabhrárādhaso gántāro yajñáṁ vidátheṣu dhī́rāḥ
03.026.07	a	agnír asmi jánmanā jātávedā ghr̥tám me cákṣur amŕ̥tam ma āsán
03.026.07	c	arkás tridhā́tū rájaso vimā́nó 'jasro gharmó havír asmi nā́ma
03.026.08	a	tribhíḥ pavítrair ápupod dhy àrkáṁ hr̥dā́ matíṁ jyótir ánu prajānán
03.026.08	c	várṣiṣṭhaṁ rátnam akr̥ta svadhā́bhir ā́d íd dyā́vāpr̥thivī́ páry apaśyat
03.026.09	a	śatádhāram útsam ákṣīyamāṇaṁ vipaścítam pitáraṁ váktvānām
03.026.09	c	meḷím mádantam pitrór upásthe táṁ rodasī pipr̥taṁ satyavā́cam
03.027.01	a	prá vo vā́jā abhídyavo havíṣmanto ghr̥tā́cyā
03.027.01	c	devā́ñ jigāti sumnayúḥ
03.027.02	a	ī́ḷe agníṁ vipaścítaṁ girā́ yajñásya sā́dhanam
03.027.02	c	śruṣṭīvā́naṁ dhitā́vānam
03.027.03	a	ágne śakéma te vayáṁ yámaṁ devásya vājínaḥ
03.027.03	c	áti dvéṣāṁsi tarema
03.027.04	a	samidhyámāno adhvarè 'gníḥ pāvaká ī́ḍyaḥ
03.027.04	c	śocíṣkeśas tám īmahe
03.027.05	a	pr̥thupā́jā ámartyo ghr̥tánirṇik svāā̀hutaḥ
03.027.05	c	agnír yajñásya havyavā́ṭ
03.027.06	a	táṁ sabā́dho yatásruca itthā́ dhiyā́ yajñávantaḥ
03.027.06	c	ā́ cakrur agním ūtáye
03.027.07	a	hótā devó ámartyaḥ purástād eti māyáyā
03.027.07	c	vidáthāni pracodáyan
03.027.08	a	vājī́ vā́jeṣu dhīyate 'dhvaréṣu prá ṇīyate
03.027.08	c	vípro yajñásya sā́dhanaḥ
03.027.09	a	dhiyā́ cakre váreṇyo bhūtā́nāṁ gárbham ā́ dadhe
03.027.09	c	dákṣasya pitáraṁ tánā
03.027.10	a	ní tvā dadhe váreṇyaṁ dákṣasyeḷā́ sahaskr̥ta
03.027.10	c	ágne sudītím uśíjam
03.027.11	a	agníṁ yantúram aptúram r̥tásya yóge vanúṣaḥ
03.027.11	c	víprā vā́jaiḥ sám indhate
03.027.12	a	ūrjó nápātam adhvaré dīdivā́ṁsam úpa dyávi
03.027.12	c	agním īḷe kavíkratum
03.027.13	a	īḷényo namasyàs tirás támāṁsi darśatáḥ
03.027.13	c	sám agnír idhyate vŕ̥ṣā
03.027.14	a	vŕ̥ṣo agníḥ sám idhyaté 'śvo ná devavā́hanaḥ
03.027.14	c	táṁ havíṣmanta īḷate
03.027.15	a	vŕ̥ṣaṇaṁ tvā vayáṁ vr̥ṣan vŕ̥ṣaṇaḥ sám idhīmahi
03.027.15	c	ágne dī́dyatam br̥hát
03.028.01	a	ágne juṣásva no havíḥ puroḷā́śaṁ jātavedaḥ
03.028.01	c	prātaḥsāvé dhiyāvaso
03.028.02	a	puroḷā́ agne pacatás túbhyaṁ vā ghā páriṣkr̥taḥ
03.028.02	c	táṁ juṣasva yaviṣṭhya
03.028.03	a	ágne vīhí puroḷā́śam ā́hutaṁ tiróahnyam
03.028.03	c	sáhasaḥ sūnúr asy adhvaré hitáḥ
03.028.04	a	mā́dhyaṁdine sávane jātavedaḥ puroḷā́śam ihá kave juṣasva
03.028.04	c	ágne yahvásya táva bhāgadhéyaṁ ná prá minanti vidátheṣu dhī́rāḥ
03.028.05	a	ágne tr̥tī́ye sávane hí kā́niṣaḥ puroḷā́śaṁ sahasaḥ sūnav ā́hutam
03.028.05	c	áthā devéṣv adhvaráṁ vipanyáyā dhā́ rátnavantam amŕ̥teṣu jā́gr̥vim
03.028.06	a	ágne vr̥dhāná ā́hutim puroḷā́śaṁ jātavedaḥ
03.028.06	c	juṣásva tiróahnyam
03.029.01	a	ástīdám adhimánthanam ásti prajánanaṁ kr̥tám
03.029.01	c	etā́ṁ viśpátnīm ā́ bharāgním manthāma pūrváthā
03.029.02	a	aráṇyor níhito jātávedā gárbha iva súdhito garbhíṇīṣu
03.029.02	c	divé diva ī́ḍyo jāgr̥vádbhir havíṣmadbhir manuṣyèbhir agníḥ
03.029.03	a	uttānā́yām áva bharā cikitvā́n sadyáḥ právītā vŕ̥ṣaṇaṁ jajāna
03.029.03	c	aruṣástūpo rúśad asya pā́ja íḷāyās putró vayúne 'janiṣṭa
03.029.04	a	íḷāyās tvā padé vayáṁ nā́bhā pr̥thivyā́ ádhi
03.029.04	c	jā́tavedo ní dhīmahy ágne havyā́ya vóḷhave
03.029.05	a	mánthatā naraḥ kavím ádvayantam prácetasam amŕ̥taṁ suprátīkam
03.029.05	c	yajñásya ketúm prathamám purástād agníṁ naro janayatā suśévam
03.029.06	a	yádī mánthanti bāhúbhir ví rocaté 'śvo ná vājy àruṣó váneṣv ā́
03.029.06	c	citró ná yā́mann aśvínor ánivr̥taḥ pári vr̥ṇakty áśmanas tŕ̥ṇā dáhan
03.029.07	a	jātó agnī́ rocate cékitāno vājī́ vípraḥ kaviśastáḥ sudā́nuḥ
03.029.07	c	yáṁ devā́sa ī́ḍyaṁ viśvavídaṁ havyavā́ham ádadhur adhvaréṣu
03.029.08	a	sī́da hotaḥ svá u loké cikitvā́n sādáyā yajñáṁ sukr̥tásya yónau
03.029.08	c	devāvī́r devā́n havíṣā yajāsy ágne br̥hád yájamāne váyo dhāḥ
03.029.09	a	kr̥ṇóta dhūmáṁ vŕ̥ṣaṇaṁ sakhāyó 'sredhanta itana vā́jam ácha
03.029.09	c	ayám agníḥ pr̥tanāṣā́ṭ suvī́ro yéna devā́so ásahanta dásyūn
03.029.10	a	ayáṁ te yónir r̥tvíyo yáto jātó árocathāḥ
03.029.10	c	táṁ jānánn agna ā́ sīdā́thā no vardhayā gíraḥ
03.029.11	a	tánūnápād ucyate gárbha āsuró nárāśáṁso bhavati yád vijā́yate
03.029.11	c	mātaríśvā yád ámimīta mātári vā́tasya sárgo abhavat sárīmaṇi
03.029.12	a	sunirmáthā nírmathitaḥ sunidhā́ níhitaḥ kavíḥ
03.029.12	c	ágne svadhvarā́ kr̥ṇu devā́n devayaté yaja
03.029.13	a	ájījanann amŕ̥tam mártyāso 'sremā́ṇaṁ taráṇiṁ vīḷújambham
03.029.13	c	dáśa svásāro agrúvaḥ samīcī́ḥ púmāṁsaṁ jātám abhí sáṁ rabhante
03.029.14	a	prá saptáhotā sanakā́d arocata mātúr upásthe yád áśocad ū́dhani
03.029.14	c	ná ní miṣati suráṇo divé dive yád ásurasya jaṭhárād ájāyata
03.029.15	a	amitrāyúdho marútām iva prayā́ḥ prathamajā́ bráhmaṇo víśvam íd viduḥ
03.029.15	c	dyumnávad bráhma kuśikā́sa érira éka eko dáme agníṁ sám īdhire
03.029.16	a	yád adyá tvā prayatí yajñé asmín hótaś cikitvó 'vr̥ṇīmahīhá
03.029.16	c	dhruvám ayā dhruvám utā́śamiṣṭhāḥ prajānán vidvā́m̐ úpa yāhi sómam
03.030.01	a	ichánti tvā somyā́saḥ sákhāyaḥ sunvánti sómaṁ dádhati práyāṁsi
03.030.01	c	títikṣante abhíśastiṁ jánānām índra tvád ā́ káś caná hí praketáḥ
03.030.02	a	ná te dūré paramā́ cid rájāṁsy ā́ tú prá yāhi harivo háribhyām
03.030.02	c	sthirā́ya vŕ̥ṣṇe sávanā kr̥témā́ yuktā́ grā́vāṇaḥ samidhāné agnaú
03.030.03	a	índraḥ suśípro maghávā tárutro mahā́vrātas tuvikūrmír ŕ̥ghāvān
03.030.03	c	yád ugró dhā́ bādhitó mártyeṣu kvà tyā́ te vr̥ṣabha vīryāā̀ṇi
03.030.04	a	tváṁ hí ṣmā cyāváyann ácyutāny éko vr̥trā́ cárasi jíghnamānaḥ
03.030.04	c	táva dyā́vāpr̥thivī́ párvatāsó 'nu vratā́ya nímiteva tasthuḥ
03.030.05	a	utā́bhaye puruhūta śrávobhir éko dr̥ḷhám avado vr̥trahā́ sán
03.030.05	c	imé cid indra ródasī apāré yát saṁgr̥bhṇā́ maghavan kāśír ít te
03.030.06	a	prá sū́ ta indra pravátā háribhyām prá te vájraḥ pramr̥ṇánn etu śátrūn
03.030.06	c	jahí pratīcó anūcáḥ párāco víśvaṁ satyáṁ kr̥ṇuhi viṣṭám astu
03.030.07	a	yásmai dhā́yur ádadhā mártyāyā́bhaktaṁ cid bhajate gehyàṁ sáḥ
03.030.07	c	bhadrā́ ta indra sumatír ghr̥tā́cī sahásradānā puruhūta rātíḥ
03.030.08	a	sahádānum puruhūta kṣiyántam ahastám indra sám piṇak kúṇārum
03.030.08	c	abhí vr̥tráṁ várdhamānam píyārum apā́dam indra tavásā jaghantha
03.030.09	a	ní sāmanā́m iṣirā́m indra bhū́mim mahī́m apārā́ṁ sádane sasattha
03.030.09	c	ástabhnād dyā́ṁ vr̥ṣabhó antárikṣam árṣantv ā́pas tváyehá prásūtāḥ
03.030.10	a	alātr̥ṇó valá indra vrajó góḥ purā́ hántor bháyamāno vy āā̀ra
03.030.10	c	sugā́n pathó akr̥ṇon niráje gā́ḥ prā́van vā́ṇīḥ puruhūtáṁ dhámantīḥ
03.030.11	a	éko dvé vásumatī samīcī́ índra ā́ paprau pr̥thivī́m utá dyā́m
03.030.11	c	utā́ntárikṣād abhí naḥ samīká iṣó rathī́ḥ sayújaḥ śūra vā́jān
03.030.12	a	díśaḥ sū́ryo ná mināti prádiṣṭā divé dive háryaśvaprasūtāḥ
03.030.12	c	sáṁ yád ā́naḷ ádhvana ā́d íd áśvair vimócanaṁ kr̥ṇute tát tv àsya
03.030.13	a	dídr̥kṣanta uṣáso yā́mann aktór vivásvatyā máhi citrám ánīkam
03.030.13	c	víśve jānanti mahinā́ yád ā́gād índrasya kárma súkr̥tā purū́ṇi
03.030.14	a	máhi jyótir níhitaṁ vakṣáṇāsv āmā́ pakváṁ carati bíbhratī gaúḥ
03.030.14	c	víśvaṁ svā́dma sámbhr̥tam usríyāyāṁ yát sīm índro ádadhād bhójanāya
03.030.15	a	índra dŕ̥hya yāmakośā́ abhūvan yajñā́ya śikṣa gr̥ṇaté sákhibhyaḥ
03.030.15	c	durmāyávo durévā mártyāso niṣaṅgíṇo ripávo hántvāsaḥ
03.030.16	a	sáṁ ghóṣaḥ śr̥ṇve 'vamaír amítrair jahī́ ny èṣv aśániṁ tápiṣṭhām
03.030.16	c	vr̥ścém adhástād ví rujā sáhasva jahí rákṣo maghavan randháyasva
03.030.17	a	úd vr̥ha rákṣaḥ sahámūlam indra vr̥ścā́ mádhyam práty ágraṁ śr̥ṇīhi
03.030.17	c	ā́ kī́vataḥ salalū́kaṁ cakartha brahmadvíṣe tápuṣiṁ hetím asya
03.030.18	a	svastáye vājíbhiś ca praṇetaḥ sáṁ yán mahī́r íṣa āsátsi pūrvī́ḥ
03.030.18	c	rāyó vantā́ro br̥hatáḥ syāmāsmé astu bhága indra prajā́vān
03.030.19	a	ā́ no bhara bhágam indra dyumántaṁ ní te deṣṇásya dhīmahi prareké
03.030.19	c	ūrvá iva paprathe kā́mo asmé tám ā́ pr̥ṇa vasupate vásūnām
03.030.20	a	imáṁ kā́mam mandayā góbhir áśvaiś candrávatā rā́dhasā papráthaś ca
03.030.20	c	svaryávo matíbhis túbhyaṁ víprā índrāya vā́haḥ kuśikā́so akran
03.030.21	a	ā́ no gotrā́ dardr̥hi gopate gā́ḥ sám asmábhyaṁ sanáyo yantu vā́jāḥ
03.030.21	c	divákṣā asi vr̥ṣabha satyáśuṣmo 'smábhyaṁ sú maghavan bodhi godā́ḥ
03.030.22	a	śunáṁ huvema maghávānam índram asmín bháre nŕ̥tamaṁ vā́jasātau
03.030.22	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.031.01	a	śā́sad váhnir duhitúr naptyàṁ gād vidvā́m̐ r̥tásya dī́dhitiṁ saparyán
03.031.01	c	pitā́ yátra duhitúḥ sékam r̥ñján sáṁ śagmyèna mánasā dadhanvé
03.031.02	a	ná jāmáye tā́nvo rikthám āraik cakā́ra gárbhaṁ sanitúr nidhā́nam
03.031.02	c	yádī mātáro janáyanta váhnim anyáḥ kartā́ sukŕ̥tor anyá r̥ndhán
03.031.03	a	agnír jajñe juhvāā̀ réjamāno mahás putrā́m̐ aruṣásya prayákṣe
03.031.03	c	mahā́n gárbho máhy ā́ jātám eṣām mahī́ pravŕ̥d dháryaśvasya yajñaíḥ
03.031.04	a	abhí jaítrīr asacanta spr̥dhānám máhi jyótis támaso nír ajānan
03.031.04	c	táṁ jānatī́ḥ práty úd āyann uṣā́saḥ pátir gávām abhavad éka índraḥ
03.031.05	a	vīḷaú satī́r abhí dhī́rā atr̥ndan prācā́hinvan mánasā saptá víprāḥ
03.031.05	c	víśvām avindan pathyāā̀m r̥tásya prajānánn ít tā́ námasā́ viveśa
03.031.06	a	vidád yádī sarámā rugṇám ádrer máhi pā́thaḥ pūrvyáṁ sadhryàk kaḥ
03.031.06	c	ágraṁ nayat supády ákṣarāṇām áchā rávam prathamā́ jānatī́ gāt
03.031.07	a	ágachad u vípratamaḥ sakhīyánn ásūdayat sukŕ̥te gárbham ádriḥ
03.031.07	c	sasā́na máryo yúvabhir makhasyánn áthābhavad áṅgirāḥ sadyó árcan
03.031.08	a	satáḥ sataḥ pratimā́nam purobhū́r víśvā veda jánimā hánti śúṣṇam
03.031.08	c	prá ṇo diváḥ padavī́r gavyúr árcan sákhā sákhīm̐r amuñcan nír avadyā́t
03.031.09	a	ní gavyatā́ mánasā sedur arkaíḥ kr̥ṇvānā́so amr̥tatvā́ya gātúm
03.031.09	c	idáṁ cin nú sádanam bhū́ry eṣāṁ yéna mā́sām̐ ásiṣāsann r̥téna
03.031.10	a	sampáśyamānā amadann abhí svám páyaḥ pratnásya rétaso dúghānāḥ
03.031.10	c	ví ródasī atapad ghóṣa eṣāṁ jāté niṣṭhā́m ádadhur góṣu vīrā́n
03.031.11	a	sá jātébhir vr̥trahā́ séd u havyaír úd usríyā asr̥jad índro arkaíḥ
03.031.11	c	urūcy àsmai ghr̥távad bhárantī mádhu svā́dma duduhe jényā gaúḥ
03.031.12	a	pitré cic cakruḥ sádanaṁ sám asmai máhi tvíṣīmat sukŕ̥to ví hí khyán
03.031.12	c	viṣkabhnánta skámbhanenā jánitrī ā́sīnā ūrdhváṁ rabhasáṁ ví minvan
03.031.13	a	mahī́ yádi dhiṣáṇā śiśnáthe dhā́t sadyovŕ̥dhaṁ vibhvàṁ ródasyoḥ
03.031.13	c	gíro yásminn anavadyā́ḥ samīcī́r víśvā índrāya táviṣīr ánuttāḥ
03.031.14	a	máhy ā́ te sakhyáṁ vaśmi śaktī́r ā́ vr̥traghné niyúto yanti pūrvī́ḥ
03.031.14	c	máhi stotrám áva ā́ganma sūrér asmā́kaṁ sú maghavan bodhi gopā́ḥ
03.031.15	a	máhi kṣétram purú ścandráṁ vividvā́n ā́d ít sákhibhyaś caráthaṁ sám airat
03.031.15	c	índro nŕ̥bhir ajanad dī́dyānaḥ sākáṁ sū́ryam uṣásaṁ gātúm agním
03.031.16	a	apáś cid eṣá vibhvò dámūnāḥ prá sadhrī́cīr asr̥jad viśváścandrāḥ
03.031.16	c	mádhvaḥ punānā́ḥ kavíbhiḥ pavítrair dyúbhir hinvanty aktúbhir dhánutrīḥ
03.031.17	a	ánu kr̥ṣṇé vásudhitī jihāte ubhé sū́ryasya maṁhánā yájatre
03.031.17	c	pári yát te mahimā́naṁ vr̥jádhyai sákhāya indra kā́myā r̥jipyā́ḥ
03.031.18	a	pátir bhava vr̥trahan sūnŕ̥tānāṁ girā́ṁ viśvā́yur vr̥ṣabhó vayodhā́ḥ
03.031.18	c	ā́ no gahi sakhyébhiḥ śivébhir mahā́n mahī́bhir ūtíbhiḥ saraṇyán
03.031.19	a	tám aṅgirasván námasā saparyán návyaṁ kr̥ṇomi sányase purājā́m
03.031.19	c	drúho ví yāhi bahulā́ ádevīḥ svàś ca no maghavan sātáye dhāḥ
03.031.20	a	míhaḥ pāvakā́ḥ prátatā abhūvan svastí naḥ pipr̥hi pārám āsām
03.031.20	c	índra tváṁ rathiráḥ pāhi no riṣó makṣū́ makṣū kr̥ṇuhi gojíto naḥ
03.031.21	a	ádediṣṭa vr̥trahā́ gópatir gā́ antáḥ kr̥ṣṇā́m̐ aruṣaír dhā́mabhir gāt
03.031.21	c	prá sūnŕ̥tā diśámāna r̥téna dúraś ca víśvā avr̥ṇod ápa svā́ḥ
03.031.22	a	śunáṁ huvema maghávānam índram asmín bháre nŕ̥tamaṁ vā́jasātau
03.031.22	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.032.01	a	índra sómaṁ somapate píbemám mā́dhyaṁdinaṁ sávanaṁ cā́ru yát te
03.032.01	c	praprúthyā śípre maghavann r̥jīṣin vimúcyā hárī ihá mādayasva
03.032.02	a	gávāśiram manthínam indra śukrám píbā sómaṁ rarimā́ te mádāya
03.032.02	c	brahmakŕ̥tā mā́rutenā gaṇéna sajóṣā rudraís tr̥pád ā́ vr̥ṣasva
03.032.03	a	yé te śúṣmaṁ yé táviṣīm ávardhann árcanta indra marútas ta ójaḥ
03.032.03	c	mā́dhyaṁdine sávane vajrahasta píbā rudrébhiḥ ságaṇaḥ suśipra
03.032.04	a	tá ín nv àsya mádhumad vivipra índrasya śárdho marúto yá ā́san
03.032.04	c	yébhir vr̥trásyeṣitó vivédāmarmáṇo mányamānasya márma
03.032.05	a	manuṣvád indra sávanaṁ juṣāṇáḥ píbā sómaṁ śáśvate vīryāā̀ya
03.032.05	c	sá ā́ vavr̥tsva haryaśva yajñaíḥ saraṇyúbhir apó árṇā sisarṣi
03.032.06	a	tvám apó yád dha vr̥tráṁ jaghanvā́m̐ átyām̐ iva prā́sr̥jaḥ sártavā́jaú
03.032.06	c	śáyānam indra cáratā vadhéna vavrivā́ṁsam pári devī́r ádevam
03.032.07	a	yájāma ín námasā vr̥ddhám índram br̥hántam r̥ṣvám ajáraṁ yúvānam
03.032.07	c	yásya priyé mamátur yajñíyasya ná ródasī mahimā́nam mamā́te
03.032.08	a	índrasya kárma súkr̥tā purū́ṇi vratā́ni devā́ ná minanti víśve
03.032.08	c	dādhā́ra yáḥ pr̥thivī́ṁ dyā́m utémā́ṁ jajā́na sū́ryam uṣásaṁ sudáṁsāḥ
03.032.09	a	ádrogha satyáṁ táva tán mahitváṁ sadyó yáj jātó ápibo ha sómam
03.032.09	c	ná dyā́va indra tavásas ta ójo nā́hā ná mā́sāḥ śarádo varanta
03.032.10	a	tváṁ sadyó apibo jātá indra mádāya sómam paramé vyòman
03.032.10	c	yád dha dyā́vāpr̥thivī́ ā́viveśīr áthābhavaḥ pūrvyáḥ kārúdhāyāḥ
03.032.11	a	áhann áhim pariśáyānam árṇa ojāyámānaṁ tuvijāta távyān
03.032.11	c	ná te mahitvám ánu bhūd ádha dyaúr yád anyáyā sphigyāā̀ kṣā́m ávasthāḥ
03.032.12	a	yajñó hí ta indra várdhano bhū́d utá priyáḥ sutásomo miyédhaḥ
03.032.12	c	yajñéna yajñám ava yajñíyaḥ sán yajñás te vájram ahihátya āvat
03.032.13	a	yajñénéndram ávasā́ cakre arvā́g aínaṁ sumnā́ya návyase vavr̥tyām
03.032.13	c	yá stómebhir vāvr̥dhé pūrvyébhir yó madhyamébhir utá nū́tanebhiḥ
03.032.14	a	vivéṣa yán mā dhiṣáṇā jajā́na stávai purā́ pā́ryād índram áhnaḥ
03.032.14	c	áṁhaso yátra pīpárad yáthā no nāvéva yā́ntam ubháye havante
03.032.15	a	ā́pūrṇo asya kaláśaḥ svā́hā sékteva kóśaṁ sisice píbadhyai
03.032.15	c	sám u priyā́ ā́vavr̥tran mádāya pradakṣiṇíd abhí sómāsa índram
03.032.16	a	ná tvā gabhīráḥ puruhūta síndhur nā́drayaḥ pári ṣánto varanta
03.032.16	c	itthā́ sákhibhya iṣitó yád indrā́ dr̥ḷháṁ cid árujo gávyam ūrvám
03.032.17	a	śunáṁ huvema maghávānam índram asmín bháre nŕ̥tamaṁ vā́jasātau
03.032.17	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.033.01	a	prá párvatānām uśatī́ upásthād áśve iva víṣite hā́samāne
03.033.01	c	gā́veva śubhré mātárā rihāṇé vípāṭ chutudrī́ páyasā javete
03.033.02	a	índreṣite prasavám bhíkṣamāṇe áchā samudráṁ rathyèva yāthaḥ
03.033.02	c	samārāṇé ūrmíbhiḥ pínvamāne anyā́ vām anyā́m ápy eti śubhre
03.033.03	a	áchā síndhum mātŕ̥tamām ayāsaṁ vípāśam urvī́ṁ subhágām aganma
03.033.03	c	vatsám iva mātárā saṁrihāṇé samānáṁ yónim ánu saṁcárantī
03.033.04	a	enā́ vayám páyasā pínvamānā ánu yóniṁ devákr̥taṁ cárantīḥ
03.033.04	c	ná vártave prasaváḥ sárgataktaḥ kiṁyúr vípro nadyò johavīti
03.033.05	a	rámadhvam me vácase somyā́ya ŕ̥tāvarīr úpa muhūrtám évaiḥ
03.033.05	c	prá síndhum áchā br̥hatī́ manīṣā́vasyúr ahve kuśikásya sūnúḥ
03.033.06	a	índro asmā́m̐ aradad vájrabāhur ápāhan vr̥trám paridhíṁ nadī́nām
03.033.06	c	devò 'nayat savitā́ supāṇís tásya vayám prasavé yāma urvī́ḥ
03.033.07	a	pravā́cyaṁ śaśvadhā́ vīryàṁ tád índrasya kárma yád áhiṁ vivr̥ścát
03.033.07	c	ví vájreṇa pariṣádo jaghānā́yann ā́pó 'yanam ichámānāḥ
03.033.08	a	etád váco jaritar mā́pi mr̥ṣṭhā ā́ yát te ghóṣān úttarā yugā́ni
03.033.08	c	ukthéṣu kāro práti no juṣasva mā́ no ní kaḥ puruṣatrā́ námas te
03.033.09	a	ó ṣú svasāraḥ kāráve śr̥ṇota yayaú vo dūrā́d ánasā ráthena
03.033.09	c	ní ṣū́ namadhvam bhávatā supārā́ adhoakṣā́ḥ sindhavaḥ srotyā́bhiḥ
03.033.10	a	ā́ te kāro śr̥ṇavāmā vácāṁsi yayā́tha dūrā́d ánasā ráthena
03.033.10	c	ní te naṁsai pīpyānéva yóṣā máryāyeva kanyāā̀ śaśvacaí te
03.033.11	a	yád aṅgá tvā bharatā́ḥ saṁtáreyur gavyán grā́ma iṣitá índrajūtaḥ
03.033.11	c	árṣād áha prasaváḥ sárgatakta ā́ vo vr̥ṇe sumatíṁ yajñíyānām
03.033.12	a	átāriṣur bharatā́ gavyávaḥ sám ábhakta vípraḥ sumatíṁ nadī́nām
03.033.12	c	prá pinvadhvam iṣáyantīḥ surā́dhā ā́ vakṣáṇāḥ pr̥ṇádhvaṁ yātá śī́bham
03.033.13	a	úd va ūrmíḥ śámyā hantv ā́po yóktrāṇi muñcata
03.033.13	c	mā́duṣkr̥tau vyènasāghnyaú śū́nam ā́ratām
03.034.01	a	índraḥ pūrbhíd ā́tirad dā́sam arkaír vidádvasur dáyamāno ví śátrūn
03.034.01	c	bráhmajūtas tanvāā̀ vāvr̥dhānó bhū́ridātra ā́pr̥ṇad ródasī ubhé
03.034.02	a	makhásya te taviṣásya prá jūtím íyarmi vā́cam amŕ̥tāya bhū́ṣan
03.034.02	c	índra kṣitīnā́m asi mā́nuṣīṇāṁ viśā́ṁ daívīnām utá pūrvayā́vā
03.034.03	a	índro vr̥trám avr̥ṇoc chárdhanītiḥ prá māyínām aminād várpaṇītiḥ
03.034.03	c	áhan vyàṁsam uśádhag váneṣv āvír dhénā akr̥ṇod rāmyā́ṇām
03.034.04	a	índraḥ svarṣā́ janáyann áhāni jigā́yośígbhiḥ pŕ̥tanā abhiṣṭíḥ
03.034.04	c	prā́rocayan mánave ketúm áhnām ávindaj jyótir br̥haté ráṇāya
03.034.05	a	índras tújo barháṇā ā́ viveśa nr̥vád dádhāno náryā purū́ṇi
03.034.05	c	ácetayad dhíya imā́ jaritré prémáṁ várṇam atirac chukrám āsām
03.034.06	a	mahó mahā́ni panayanty asyéndrasya kárma súkr̥tā purū́ṇi
03.034.06	c	vr̥jánena vr̥jinā́n sám pipeṣa māyā́bhir dásyūm̐r abhíbhūtyojāḥ
03.034.07	a	yudhéndro mahnā́ várivaś cakāra devébhyaḥ sátpatiś carṣaṇiprā́ḥ
03.034.07	c	vivásvataḥ sádane asya tā́ni víprā ukthébhiḥ kaváyo gr̥ṇanti
03.034.08	a	satrāsā́haṁ váreṇyaṁ sahodā́ṁ sasavā́ṁsaṁ svàr apáś ca devī́ḥ
03.034.08	c	sasā́na yáḥ pr̥thivī́ṁ dyā́m utémā́m índram madanty ánu dhī́raṇāsaḥ
03.034.09	a	sasā́nā́tyām̐ utá sū́ryaṁ sasānéndraḥ sasāna purubhójasaṁ gā́m
03.034.09	c	hiraṇyáyam utá bhógaṁ sasāna hatvī́ dásyūn prā́ryaṁ várṇam āvat
03.034.10	a	índra óṣadhīr asanod áhāni vánaspátīm̐r asanod antárikṣam
03.034.10	c	bibhéda valáṁ nunudé vívācó 'thābhavad damitā́bhíkratūnām
03.034.11	a	śunáṁ huvema maghávānam índram asmín bháre nŕ̥tamaṁ vā́jasātau
03.034.11	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.035.01	a	tíṣṭhā hárī rátha ā́ yujyámānā yāhí vāyúr ná niyúto no ácha
03.035.01	c	píbāsy ándho abhísr̥ṣṭo asmé índra svā́hā rarimā́ te mádāya
03.035.02	a	úpājirā́ puruhūtā́ya sáptī hárī ráthasya dhūrṣv ā́ yunajmi
03.035.02	c	dravád yáthā sámbhr̥taṁ viśvátaś cid úpemáṁ yajñám ā́ vahāta índram
03.035.03	a	úpo nayasva vŕ̥ṣaṇā tapuṣpótém ava tváṁ vr̥ṣabha svadhāvaḥ
03.035.03	c	grásetām áśvā ví mucehá śóṇā divé dive sadŕ̥śīr addhi dhānā́ḥ
03.035.04	a	bráhmaṇā te brahmayújā yunajmi hárī sákhāyā sadhamā́da āśū́
03.035.04	c	sthiráṁ ráthaṁ sukhám indrādhitíṣṭhan prajānán vidvā́m̐ úpa yāhi sómam
03.035.05	a	mā́ te hárī vŕ̥ṣaṇā vītápr̥ṣṭhā ní rīraman yájamānāso anyé
03.035.05	c	atyā́yāhi śáśvato vayáṁ té 'raṁ sutébhiḥ kr̥ṇavāma sómaiḥ
03.035.06	a	távāyáṁ sómas tvám éhy arvā́ṅ chaśvattamáṁ sumánā asyá pāhi
03.035.06	c	asmín yajñé barhíṣy ā́ niṣádyā dadhiṣvémáṁ jaṭhára índum indra
03.035.07	a	stīrṇáṁ te barhíḥ sutá indra sómaḥ kr̥tā́ dhānā́ áttave te háribhyām
03.035.07	c	tádokase puruśā́kāya vŕ̥ṣṇe marútvate túbhyaṁ rātā́ havī́ṁṣi
03.035.08	a	imáṁ náraḥ párvatās túbhyam ā́paḥ sám indra góbhir mádhumantam akran
03.035.08	c	tásyāgátyā sumánā r̥ṣva pāhi prajānán vidvā́n pathyāā̀ ánu svā́ḥ
03.035.09	a	yā́m̐ ā́bhajo marúta indra sóme yé tvā́m ávardhann ábhavan gaṇás te
03.035.09	c	tébhir etáṁ sajóṣā vāvaśānò 'gnéḥ piba jihváyā sómam indra
03.035.10	a	índra píba svadháyā cit sutásyāgnér vā pāhi jihváyā yajatra
03.035.10	c	adhvaryór vā práyataṁ śakra hástād dhótur vā yajñáṁ havíṣo juṣasva
03.035.11	a	śunáṁ huvema maghávānam índram asmín bháre nŕ̥tamaṁ vā́jasātau
03.035.11	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.036.01	a	imā́m ū ṣú prábhr̥tiṁ sātáye dhāḥ śáśvac chaśvad ūtíbhir yā́damānaḥ
03.036.01	c	suté sute vāvr̥dhe várdhanebhir yáḥ kármabhir mahádbhiḥ súśruto bhū́t
03.036.02	a	índrāya sómāḥ pradívo vídānā r̥bhúr yébhir vŕ̥ṣaparvā víhāyāḥ
03.036.02	c	prayamyámānān práti ṣū́ gr̥bhāyéndra píba vŕ̥ṣadhūtasya vŕ̥ṣṇaḥ
03.036.03	a	píbā várdhasva táva ghā sutā́sa índra sómāsaḥ prathamā́ utémé
03.036.03	c	yáthā́pibaḥ pūrvyā́m̐ indra sómām̐ evā́ pāhi pányo adyā́ návīyān
03.036.04	a	mahā́m̐ ámatro vr̥jáne virapśy ùgráṁ śávaḥ patyate dhr̥ṣṇv ójaḥ
03.036.04	c	nā́ha vivyāca pr̥thivī́ canaínaṁ yát sómāso háryaśvam ámandan
03.036.05	a	mahā́m̐ ugró vāvr̥dhe vīryāā̀ya samā́cakre vr̥ṣabháḥ kā́vyena
03.036.05	c	índro bhágo vājadā́ asya gā́vaḥ prá jāyante dákṣiṇā asya pūrvī́ḥ
03.036.06	a	prá yát síndhavaḥ prasaváṁ yáthā́yann ā́paḥ samudráṁ rathyèva jagmuḥ
03.036.06	c	átaś cid índraḥ sádaso várīyān yád īṁ sómaḥ pr̥ṇáti dugdhó aṁśúḥ
03.036.07	a	samudréṇa síndhavo yā́damānā índrāya sómaṁ súṣutam bhárantaḥ
03.036.07	c	aṁśúṁ duhanti hastíno bharítrair mádhvaḥ punanti dhā́rayā pavítraiḥ
03.036.08	a	hradā́ iva kukṣáyaḥ somadhā́nāḥ sám ī vivyāca sávanā purū́ṇi
03.036.08	c	ánnā yád índraḥ prathamā́ vy ā́śa vr̥tráṁ jaghanvā́m̐ avr̥ṇīta sómam
03.036.09	a	ā́ tū́ bhara mā́kir etát pári ṣṭhād vidmā́ hí tvā vásupatiṁ vásūnām
03.036.09	c	índra yát te mā́hinaṁ dátram ásty asmábhyaṁ tád dharyaśva prá yandhi
03.036.10	a	asmé prá yandhi maghavann r̥jīṣinn índra rāyó viśvávārasya bhū́reḥ
03.036.10	c	asmé śatáṁ śarádo jīváse dhā asmé vīrā́ñ cháśvata indra śiprin
03.036.11	a	śunáṁ huvema maghávānam índram asmín bháre nŕ̥tamaṁ vā́jasātau
03.036.11	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.037.01	a	vā́rtrahatyāya śávase pr̥tanāṣā́hyāya ca
03.037.01	c	índra tvā́ vartayāmasi
03.037.02	a	arvācī́naṁ sú te mána utá cákṣuḥ śatakrato
03.037.02	c	índra kr̥ṇvántu vāghátaḥ
03.037.03	a	nā́māni te śatakrato víśvābhir gīrbhír īmahe
03.037.03	c	índrābhimātiṣā́hye
03.037.04	a	puruṣṭutásya dhā́mabhiḥ śaténa mahayāmasi
03.037.04	c	índrasya carṣaṇīdhŕ̥taḥ
03.037.05	a	índraṁ vr̥trā́ya hántave puruhūtám úpa bruve
03.037.05	c	bháreṣu vā́jasātaye
03.037.06	a	vā́jeṣu sāsahír bhava tvā́m īmahe śatakrato
03.037.06	c	índra vr̥trā́ya hántave
03.037.07	a	dyumnéṣu pr̥tanā́jye pr̥tsutū́rṣu śrávassu ca
03.037.07	c	índra sā́kṣvābhímātiṣu
03.037.08	a	śuṣmíntamaṁ na ūtáye dyumnínam pāhi jā́gr̥vim
03.037.08	c	índra sómaṁ śatakrato
03.037.09	a	indriyā́ṇi śatakrato yā́ te jáneṣu pañcásu
03.037.09	c	índra tā́ni ta ā́ vr̥ṇe
03.037.10	a	ágann indra śrávo br̥hád dyumnáṁ dadhiṣva duṣṭáram
03.037.10	c	út te śúṣmaṁ tirāmasi
03.037.11	a	arvāváto na ā́ gahy átho śakra parāvátaḥ
03.037.11	c	u lokó yás te adriva índrehá táta ā́ gahi
03.038.01	a	abhí táṣṭeva dīdhayā manīṣā́m átyo ná vājī́ sudhúro jíhānaḥ
03.038.01	c	abhí priyā́ṇi mármr̥śat párāṇi kavī́m̐r ichāmi saṁdŕ̥śe sumedhā́ḥ
03.038.02	a	inótá pr̥cha jánimā kavīnā́m manodhŕ̥taḥ sukŕ̥tas takṣata dyā́m
03.038.02	c	imā́ u te praṇyò várdhamānā mánovātā ádha nú dhármaṇi gman
03.038.03	a	ní ṣīm íd átra gúhyā dádhānā utá kṣatrā́ya ródasī sám añjan
03.038.03	c	sám mā́trābhir mamiré yemúr urvī́ antár mahī́ sámr̥te dhā́yase dhuḥ
03.038.04	a	ātíṣṭhantam pári víśve abhūṣañ chríyo vásānaś carati svárociḥ
03.038.04	c	mahát tád vŕ̥ṣṇo ásurasya nā́mā́ viśvárūpo amŕ̥tāni tasthau
03.038.05	a	ásūta pū́rvo vr̥ṣabhó jyā́yān imā́ asya śurúdhaḥ santi pūrvī́ḥ
03.038.05	c	dívo napātā vidáthasya dhībhíḥ kṣatráṁ rājānā pradívo dadhāthe
03.038.06	a	trī́ṇi rājānā vidáthe purū́ṇi pári víśvāni bhūṣathaḥ sádāṁsi
03.038.06	c	ápaśyam átra mánasā jaganvā́n vraté gandharvā́m̐ ápi vāyúkeśān
03.038.07	a	tád ín nv àsya vr̥ṣabhásya dhenór ā́ nā́mabhir mamire sákmyaṁ góḥ
03.038.07	c	anyád anyad asuryàṁ vásānā ní māyíno mamire rūpám asmin
03.038.08	a	tád ín nv àsya savitúr nákir me hiraṇyáyīm amátiṁ yā́m áśiśret
03.038.08	c	ā́ suṣṭutī́ ródasī viśvaminvé ápīva yóṣā jánimāni vavre
03.038.09	a	yuvám pratnásya sādhatho mahó yád daívī svastíḥ pári ṇaḥ syātam
03.038.09	c	gopā́jihvasya tasthúṣo vírūpā víśve paśyanti māyínaḥ kr̥tā́ni
03.038.10	a	śunáṁ huvema maghávānam índram asmín bháre nŕ̥tamaṁ vā́jasātau
03.038.10	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.039.01	a	índram matír hr̥dá ā́ vacyámānā́chā pátiṁ stómataṣṭā jigāti
03.039.01	c	yā́ jā́gr̥vir vidáthe śasyámānéndra yát te jā́yate viddhí tásya
03.039.02	a	diváś cid ā́ pūrvyā́ jā́yamānā ví jā́gr̥vir vidáthe śasyámānā
03.039.02	c	bhadrā́ vástrāṇy árjunā vásānā séyám asmé sanajā́ pítryā dhī́ḥ
03.039.03	a	yamā́ cid átra yamasū́r asūta jihvā́yā ágram pátad ā́ hy ásthāt
03.039.03	c	vápūṁṣi jātā́ mithunā́ sacete tamohánā tápuṣo budhná étā
03.039.04	a	nákir eṣāṁ ninditā́ mártyeṣu yé asmā́kam pitáro góṣu yodhā́ḥ
03.039.04	c	índra eṣāṁ dr̥ṁhitā́ mā́hināvān úd gotrā́ṇi sasr̥je daṁsánāvān
03.039.05	a	sákhā ha yátra sákhibhir návagvair abhijñv ā́ sátvabhir gā́ anugmán
03.039.05	c	satyáṁ tád índro daśábhir dáśagvaiḥ sū́ryaṁ viveda támasi kṣiyántam
03.039.06	a	índro mádhu sámbhr̥tam usríyāyām padvád viveda śaphávan náme góḥ
03.039.06	c	gúhā hitáṁ gúhyaṁ gūḷhám apsú háste dadhe dákṣiṇe dákṣiṇāvān
03.039.07	a	jyótir vr̥ṇīta támaso vijānánn āré syāma duritā́d abhī́ke
03.039.07	c	imā́ gíraḥ somapāḥ somavr̥ddha juṣásvendra purutámasya kāróḥ
03.039.08	a	jyótir yajñā́ya ródasī ánu ṣyād āré syāma duritásya bhū́reḥ
03.039.08	c	bhū́ri cid dhí tujató mártyasya supārā́so vasavo barháṇāvat
03.039.09	a	śunáṁ huvema maghávānam índram asmín bháre nŕ̥tamaṁ vā́jasātau
03.039.09	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.040.01	a	índra tvā vr̥ṣabháṁ vayáṁ suté sóme havāmahe
03.040.01	c	sá pāhi mádhvo ándhasaḥ
03.040.02	a	índra kratuvídaṁ sutáṁ sómaṁ harya puruṣṭuta
03.040.02	c	píbā́ vr̥ṣasva tā́tr̥pim
03.040.03	a	índra prá ṇo dhitā́vānaṁ yajñáṁ víśvebhir devébhiḥ
03.040.03	c	tirá stavāna viśpate
03.040.04	a	índra sómāḥ sutā́ imé táva prá yanti satpate
03.040.04	c	kṣáyaṁ candrā́sa índavaḥ
03.040.05	a	dadhiṣvā́ jaṭháre sutáṁ sómam indra váreṇyam
03.040.05	c	táva dyukṣā́sa índavaḥ
03.040.06	a	gírvaṇaḥ pāhí naḥ sutám mádhor dhā́rābhir ajyase
03.040.06	c	índra tvā́dātam íd yáśaḥ
03.040.07	a	abhí dyumnā́ni vanína índraṁ sacante ákṣitā
03.040.07	c	pītvī́ sómasya vāvr̥dhe
03.040.08	a	arvāváto na ā́ gahi parāvátaś ca vr̥trahan
03.040.08	c	imā́ juṣasva no gíraḥ
03.040.09	a	yád antarā́ parāvátam arvāvátaṁ ca hūyáse
03.040.09	c	índrehá táta ā́ gahi
03.041.01	a	ā́ tū́ na indra madryàg ghuvānáḥ sómapītaye
03.041.01	c	háribhyāṁ yāhy adrivaḥ
03.041.02	a	sattó hótā na r̥tvíyas tistiré barhír ānuṣák
03.041.02	c	áyujran prātár ádrayaḥ
03.041.03	a	imā́ bráhma brahmavāhaḥ kriyánta ā́ barhíḥ sīda
03.041.03	c	vīhí śūra puroḷā́śam
03.041.04	a	rārandhí sávaneṣu ṇa eṣú stómeṣu vr̥trahan
03.041.04	c	ukthéṣv indra girvaṇaḥ
03.041.05	a	matáyaḥ somapā́m urúṁ rihánti śávasas pátim
03.041.05	c	índraṁ vatsáṁ ná mātáraḥ
03.041.06	a	sá mandasvā hy ándhaso rā́dhase tanvāā̀ mahé
03.041.06	c	ná stotā́raṁ nidé karaḥ
03.041.07	a	vayám indra tvāyávo havíṣmanto jarāmahe
03.041.07	c	utá tvám asmayúr vaso
03.041.08	a	mā́ré asmád ví mumuco háripriyārvā́ṅ yāhi
03.041.08	c	índra svadhāvo mátsvehá
03.041.09	a	arvā́ñcaṁ tvā sukhé ráthe váhatām indra keśínā
03.041.09	c	ghr̥tásnū barhír āsáde
03.042.01	a	úpa naḥ sutám ā́ gahi sómam indra gávāśiram
03.042.01	c	háribhyāṁ yás te asmayúḥ
03.042.02	a	tám indra mádam ā́ gahi barhiṣṭhā́ṁ grā́vabhiḥ sutám
03.042.02	c	kuvín nv àsya tr̥pṇávaḥ
03.042.03	a	índram itthā́ gíro mámā́chāgur iṣitā́ itáḥ
03.042.03	c	āvŕ̥te sómapītaye
03.042.04	a	índraṁ sómasya pītáye stómair ihá havāmahe
03.042.04	c	ukthébhiḥ kuvíd āgámat
03.042.05	a	índra sómāḥ sutā́ imé tā́n dadhiṣva śatakrato
03.042.05	c	jaṭháre vājinīvaso
03.042.06	a	vidmā́ hí tvā dhanaṁjayáṁ vā́jeṣu dadhr̥ṣáṁ kave
03.042.06	c	ádhā te sumnám īmahe
03.042.07	a	imám indra gávāśiraṁ yávāśiraṁ ca naḥ piba
03.042.07	c	āgátyā vŕ̥ṣabhiḥ sutám
03.042.08	a	túbhyéd indra svá okyè sómaṁ codāmi pītáye
03.042.08	c	eṣá rārantu te hr̥dí
03.042.09	a	tvā́ṁ sutásya pītáye pratnám indra havāmahe
03.042.09	c	kuśikā́so avasyávaḥ
03.043.01	a	ā́ yāhy arvā́ṅ úpa vandhureṣṭhā́s távéd ánu pradívaḥ somapéyam
03.043.01	c	priyā́ sákhāyā ví mucópa barhís tvā́m imé havyavā́ho havante
03.043.02	a	ā́ yāhi pūrvī́r áti carṣaṇī́r ā́m̐ aryá āśíṣa úpa no háribhyām
03.043.02	c	imā́ hí tvā matáya stómataṣṭā índra hávante sakhyáṁ juṣāṇā́ḥ
03.043.03	a	ā́ no yajñáṁ namovŕ̥dhaṁ sajóṣā índra deva háribhir yāhi tū́yam
03.043.03	c	aháṁ hí tvā matíbhir jóhavīmi ghr̥táprayāḥ sadhamā́de mádhūnām
03.043.04	a	ā́ ca tvā́m etā́ vŕ̥ṣaṇā váhāto hárī sákhāyā sudhúrā sváṅgā
03.043.04	c	dhānā́vad índraḥ sávanaṁ juṣāṇáḥ sákhā sákhyuḥ śr̥ṇavad vándanāni
03.043.05	a	kuvín mā gopā́ṁ kárase jánasya kuvíd rā́jānam maghavann r̥jīṣin
03.043.05	c	kuvín ma ŕ̥ṣim papivā́ṁsaṁ sutásya kuvín me vásvo amŕ̥tasya śíkṣāḥ
03.043.06	a	ā́ tvā br̥hánto hárayo yujānā́ arvā́g indra sadhamā́do vahantu
03.043.06	c	prá yé dvitā́ divá r̥ñjánty ā́tāḥ súsammr̥ṣṭāso vr̥ṣabhásya mūrā́ḥ
03.043.07	a	índra píba vŕ̥ṣadhūtasya vŕ̥ṣṇa ā́ yáṁ te śyená uśaté jabhā́ra
03.043.07	c	yásya máde cyāváyasi prá kr̥ṣṭī́r yásya máde ápa gotrā́ vavártha
03.043.08	a	śunáṁ huvema maghávānam índram asmín bháre nŕ̥tamaṁ vā́jasātau
03.043.08	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.044.01	a	ayáṁ te astu haryatáḥ sóma ā́ háribhiḥ sutáḥ
03.044.01	c	juṣāṇá indra háribhir na ā́ gahy ā́ tiṣṭha háritaṁ rátham
03.044.02	a	haryánn uṣásam arcayaḥ sū́ryaṁ haryánn arocayaḥ
03.044.02	c	vidvā́ṁś cikitvā́n haryaśva vardhasa índra víśvā abhí śríyaḥ
03.044.03	a	dyā́m índro háridhāyasam pr̥thivī́ṁ hárivarpasam
03.044.03	c	ádhārayad dharítor bhū́ri bhójanaṁ yáyor antár háriś cárat
03.044.04	a	jajñānó hárito vŕ̥ṣā víśvam ā́ bhāti rocanám
03.044.04	c	háryaśvo háritaṁ dhatta ā́yudham ā́ vájram bāhvór hárim
03.044.05	a	índro haryántam árjunaṁ vájraṁ śukraír abhī́vr̥tam
03.044.05	c	ápāvr̥ṇod dháribhir ádribhiḥ sutám úd gā́ háribhir ājata
03.045.01	a	ā́ mandraír indra háribhir yāhí mayū́raromabhiḥ
03.045.01	c	mā́ tvā ké cin ní yaman víṁ nā́ pāśínó 'ti dhánveva tā́m̐ ihi
03.045.02	a	vr̥trakhādó valaṁrujáḥ purā́ṁ darmó apā́m ajáḥ
03.045.02	c	sthā́tā ráthasya háryor abhisvará índro dr̥ḷhā́ cid ārujáḥ
03.045.03	a	gambhīrā́m̐ udadhī́m̐r iva krátum puṣyasi gā́ iva
03.045.03	c	prá sugopā́ yávasaṁ dhenávo yathā hradáṁ kulyā́ ivāśata
03.045.04	a	ā́ nas tújaṁ rayím bharā́ṁśaṁ ná pratijānaté
03.045.04	c	vr̥kṣám pakvám phálam aṅkī́va dhūnuhī́ndra sampā́raṇaṁ vásu
03.045.05	a	svayúr indra svarā́ḷ asi smáddiṣṭiḥ sváyaśastaraḥ
03.045.05	c	sá vāvr̥dhāná ójasā puruṣṭuta bhávā naḥ suśrávastamaḥ
03.046.01	a	yudhmásya te vr̥ṣabhásya svarā́ja ugrásya yū́na sthávirasya ghŕ̥ṣveḥ
03.046.01	c	ájūryato vajríṇo vīryāā̀ṇī́ndra śrutásya maható mahā́ni
03.046.02	a	mahā́m̐ asi mahiṣa vŕ̥ṣṇyebhir dhanaspŕ̥d ugra sáhamāno anyā́n
03.046.02	c	éko víśvasya bhúvanasya rā́jā sá yodháyā ca kṣayáyā ca jánān
03.046.03	a	prá mā́trābhī ririce rócamānaḥ prá devébhir viśváto ápratītaḥ
03.046.03	c	prá majmánā divá índraḥ pr̥thivyā́ḥ prórór mahó antárikṣād r̥jīṣī́
03.046.04	a	urúṁ gabhīráṁ janúṣābhy ùgráṁ viśvávyacasam avatám matīnā́m
03.046.04	c	índraṁ sómāsaḥ pradívi sutā́saḥ samudráṁ ná sraváta ā́ viśanti
03.046.05	a	yáṁ sómam indra pr̥thivī́dyā́vā gárbhaṁ ná mātā́ bibhr̥tás tvāyā́
03.046.05	c	táṁ te hinvanti tám u te mr̥janty adhvaryávo vr̥ṣabha pā́tavā́ u
03.047.01	a	marútvām̐ indra vr̥ṣabhó ráṇāya píbā sómam anuṣvadhám mádāya
03.047.01	c	ā́ siñcasva jaṭháre mádhva ūrmíṁ tváṁ rā́jāsi pradívaḥ sutā́nām
03.047.02	a	sajóṣā indra ságaṇo marúdbhiḥ sómam piba vr̥trahā́ śūra vidvā́n
03.047.02	c	jahí śátrūm̐r ápa mŕ̥dho nudasvā́thā́bhayaṁ kr̥ṇuhi viśváto naḥ
03.047.03	a	utá r̥túbhir r̥tupāḥ pāhi sómam índra devébhiḥ sákhibhiḥ sutáṁ naḥ
03.047.03	c	yā́m̐ ā́bhajo marúto yé tvā́nv áhan vr̥trám ádadhus túbhyam ójaḥ
03.047.04	a	yé tvāhihátye maghavann ávardhan yé śāmbaré harivo yé gáviṣṭau
03.047.04	c	yé tvā nūnám anumádanti víprāḥ píbendra sómaṁ ságaṇo marúdbhiḥ
03.047.05	a	marútvantaṁ vr̥ṣabháṁ vāvr̥dhānám ákavāriṁ divyáṁ śāsám índram
03.047.05	c	viśvāsā́ham ávase nū́tanāyográṁ sahodā́m ihá táṁ huvema
03.048.01	a	sadyó ha jātó vr̥ṣabháḥ kanī́naḥ prábhartum āvad ándhasaḥ sutásya
03.048.01	c	sādhóḥ piba pratikāmáṁ yáthā te rásāśiraḥ prathamáṁ somyásya
03.048.02	a	yáj jā́yathās tád áhar asya kā́me 'ṁśóḥ pīyū́ṣam apibo giriṣṭhā́m
03.048.02	c	táṁ te mātā́ pári yóṣā jánitrī maháḥ pitúr dáma ā́siñcad ágre
03.048.03	a	upasthā́ya mātáram ánnam aiṭṭa tigmám apaśyad abhí sómam ū́dhaḥ
03.048.03	c	prayāváyann acarad gŕ̥tso anyā́n mahā́ni cakre purudhápratīkaḥ
03.048.04	a	ugrás turāṣā́ḷ abhíbhūtyojā yathāvaśáṁ tanvàṁ cakra eṣáḥ
03.048.04	c	tváṣṭāram índro janúṣābhibhū́yāmúṣyā sómam apibac camū́ṣu
03.048.05	a	śunáṁ huvema maghávānam índram asmín bháre nŕ̥tamaṁ vā́jasātau
03.048.05	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.049.01	a	śáṁsā mahā́m índraṁ yásmin víśvā ā́ kr̥ṣṭáyaḥ somapā́ḥ kā́mam ávyan
03.049.01	c	yáṁ sukrátuṁ dhiṣáṇe vibhvataṣṭáṁ ghanáṁ vr̥trā́ṇāṁ janáyanta devā́ḥ
03.049.02	a	yáṁ nú nákiḥ pŕ̥tanāsu svarā́jaṁ dvitā́ tárati nŕ̥tamaṁ hariṣṭhā́m
03.049.02	c	inátamaḥ sátvabhir yó ha śūṣaíḥ pr̥thujráyā aminād ā́yur dásyoḥ
03.049.03	a	sahā́vā pr̥tsú taráṇir nā́rvā vyānaśī́ ródasī mehánāvān
03.049.03	c	bhágo ná kāré hávyo matīnā́m pitéva cā́ruḥ suhávo vayodhā́ḥ
03.049.04	a	dhartā́ divó rájasas pr̥ṣṭá ūrdhvó rátho ná vāyúr vásubhir niyútvān
03.049.04	c	kṣapā́ṁ vastā́ janitā́ sū́ryasya víbhaktā bhāgáṁ dhiṣáṇeva vā́jam
03.049.05	a	śunáṁ huvema maghávānam índram asmín bháre nŕ̥tamaṁ vā́jasātau
03.049.05	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.050.01	a	índraḥ svā́hā pibatu yásya sóma āgátyā túmro vr̥ṣabhó marútvān
03.050.01	c	óruvyácāḥ pr̥ṇatām ebhír ánnair ā́sya havís tanvàḥ kā́mam r̥dhyāḥ
03.050.02	a	ā́ te saparyū́ javáse yunajmi yáyor ánu pradívaḥ śruṣṭím ā́vaḥ
03.050.02	c	ihá tvā dheyur hárayaḥ suśipra píbā tv àsyá súṣutasya cā́roḥ
03.050.03	a	góbhir mimikṣúṁ dadhire supārám índraṁ jyaíṣṭhyāya dhā́yase gr̥ṇānā́ḥ
03.050.03	c	mandānáḥ sómam papivā́m̐ r̥jīṣin sám asmábhyam purudhā́ gā́ iṣaṇya
03.050.04	a	imáṁ kā́mam mandayā góbhir áśvaiś candrávatā rā́dhasā papráthaś ca
03.050.04	c	svaryávo matíbhis túbhyaṁ víprā índrāya vā́haḥ kuśikā́so akran
03.050.05	a	śunáṁ huvema maghávānam índram asmín bháre nŕ̥tamaṁ vā́jasātau
03.050.05	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
03.051.01	a	carṣaṇīdhŕ̥tam maghávānam ukthyàm índraṁ gíro br̥hatī́r abhy ànūṣata
03.051.01	c	vāvr̥dhānám puruhūtáṁ suvr̥ktíbhir ámartyaṁ járamāṇaṁ divé dive
03.051.02	a	śatákratum arṇaváṁ śākínaṁ náraṁ gíro ma índram úpa yanti viśvátaḥ
03.051.02	c	vājasánim pūrbhídaṁ tū́rṇim aptúraṁ dhāmasā́cam abhiṣā́caṁ svarvídam
03.051.03	a	ākaré vásor jaritā́ panasyate 'nehása stúbha índro duvasyati
03.051.03	c	vivásvataḥ sádana ā́ hí pipriyé satrāsā́ham abhimātihánaṁ stuhi
03.051.04	a	nr̥ṇā́m u tvā nŕ̥tamaṁ gīrbhír ukthaír abhí prá vīrám arcatā sabā́dhaḥ
03.051.04	c	sáṁ sáhase purumāyó jihīte námo asya pradíva éka īśe
03.051.05	a	pūrvī́r asya niṣṣídho mártyeṣu purū́ vásūni pr̥thivī́ bibharti
03.051.05	c	índrāya dyā́va óṣadhīr utā́po rayíṁ rakṣanti jīráyo vánāni
03.051.06	a	túbhyam bráhmāṇi gíra indra túbhyaṁ satrā́ dadhire harivo juṣásva
03.051.06	c	bodhy āā̀pír ávaso nū́tanasya sákhe vaso jaritŕ̥bhyo váyo dhāḥ
03.051.07	a	índra marutva ihá pāhi sómaṁ yáthā śāryāté ápibaḥ sutásya
03.051.07	c	táva práṇītī táva śūra śármann ā́ vivāsanti kaváyaḥ suyajñā́ḥ
03.051.08	a	sá vāvaśāná ihá pāhi sómam marúdbhir indra sákhibhiḥ sutáṁ naḥ
03.051.08	c	jātáṁ yát tvā pári devā́ ábhūṣan mahé bhárāya puruhūta víśve
03.051.09	a	aptū́rye maruta āpír eṣó 'mandann índram ánu dā́tivārāḥ
03.051.09	c	tébhiḥ sākám pibatu vr̥trakhādáḥ sutáṁ sómaṁ dāśúṣaḥ své sadhásthe
03.051.10	a	idáṁ hy ánv ójasā sutáṁ rādhānām pate
03.051.10	c	píbā tv àsyá girvaṇaḥ
03.051.11	a	yás te ánu svadhā́m ásat suté ní yacha tanvàm
03.051.11	c	sá tvā mamattu somyám
03.051.12	a	prá te aśnotu kukṣyóḥ préndra bráhmaṇā śíraḥ
03.051.12	c	prá bāhū́ śūra rā́dhase
03.052.01	a	dhānā́vantaṁ karambhíṇam apūpávantam ukthínam
03.052.01	c	índra prātár juṣasva naḥ
03.052.02	a	puroḷā́śam pacatyàṁ juṣásvendrā́ gurasva ca
03.052.02	c	túbhyaṁ havyā́ni sisrate
03.052.03	a	puroḷā́śaṁ ca no gháso joṣáyāse gíraś ca naḥ
03.052.03	c	vadhūyúr iva yóṣaṇām
03.052.04	a	puroḷā́śaṁ sanaśruta prātaḥsāvé juṣasva naḥ
03.052.04	c	índra krátur hí te br̥hán
03.052.05	a	mā́dhyaṁdinasya sávanasya dhānā́ḥ puroḷā́śam indra kr̥ṣvehá cā́rum
03.052.05	c	prá yát stotā́ jaritā́ tū́rṇyartho vr̥ṣāyámāṇa úpa gīrbhír ī́ṭṭe
03.052.06	a	tr̥tī́ye dhānā́ḥ sávane puruṣṭuta puroḷā́śam ā́hutam māmahasva naḥ
03.052.06	c	r̥bhumántaṁ vā́javantaṁ tvā kave práyasvanta úpa śikṣema dhītíbhiḥ
03.052.07	a	pūṣaṇváte te cakr̥mā karambháṁ hárivate háryaśvāya dhānā́ḥ
03.052.07	c	apūpám addhi ságaṇo marúdbhiḥ sómam piba vr̥trahā́ śūra vidvā́n
03.052.08	a	práti dhānā́ bharata tū́yam asmai puroḷā́śaṁ vīrátamāya nr̥ṇā́m
03.052.08	c	divé dive sadŕ̥śīr indra túbhyaṁ várdhantu tvā somapéyāya dhr̥ṣṇo
03.053.01	a	índrāparvatā br̥hatā́ ráthena vāmī́r íṣa ā́ vahataṁ suvī́rāḥ
03.053.01	c	vītáṁ havyā́ny adhvaréṣu devā várdhethāṁ gīrbhír íḷayā mádantā
03.053.02	a	tíṣṭhā sú kam maghavan mā́ párā gāḥ sómasya nú tvā súṣutasya yakṣi
03.053.02	c	pitúr ná putráḥ sícam ā́ rabhe ta índra svā́diṣṭhayā girā́ śacīvaḥ
03.053.03	a	śáṁsāvādhvaryo práti me gr̥ṇīhī́ndrāya vā́haḥ kr̥ṇavāva júṣṭam
03.053.03	c	édám barhír yájamānasya sīdā́thā ca bhūd ukthám índrāya śastám
03.053.04	a	jāyéd ástam maghavan séd u yónis tád ít tvā yuktā́ hárayo vahantu
03.053.04	c	yadā́ kadā́ ca sunávāma sómam agníṣ ṭvā dūtó dhanvāty ácha
03.053.05	a	párā yāhi maghavann ā́ ca yāhī́ndra bhrātar ubhayátrā te ártham
03.053.05	c	yátrā ráthasya br̥ható nidhā́naṁ vimócanaṁ vājíno rā́sabhasya
03.053.06	a	ápāḥ sómam ástam indra prá yāhi kalyāṇī́r jāyā́ suráṇaṁ gr̥hé te
03.053.06	c	yátrā ráthasya br̥ható nidhā́naṁ vimócanaṁ vājíno dákṣiṇāvat
03.053.07	a	imé bhojā́ áṅgiraso vírūpā divás putrā́so ásurasya vīrā́ḥ
03.053.07	c	viśvā́mitrāya dádato maghā́ni sahasrasāvé prá tiranta ā́yuḥ
03.053.08	a	rūpáṁ rūpam maghávā bobhavīti māyā́ḥ kr̥ṇvānás tanvàm pári svā́m
03.053.08	c	trír yád diváḥ pári muhūrtám ā́gāt svaír mántrair ánr̥tupā r̥tā́vā
03.053.09	a	mahā́m̐ ŕ̥ṣir devajā́ devájūtó 'stabhnāt síndhum arṇaváṁ nr̥cákṣāḥ
03.053.09	c	viśvā́mitro yád ávahat sudā́sam ápriyāyata kuśikébhir índraḥ
03.053.10	a	haṁsā́ iva kr̥ṇutha ślókam ádribhir mádanto gīrbhír adhvaré suté sácā
03.053.10	c	devébhir viprā r̥ṣayo nr̥cakṣaso ví pibadhvaṁ kuśikāḥ somyám mádhu
03.053.11	a	úpa préta kuśikāś cetáyadhvam áśvaṁ rāyé prá muñcatā sudā́saḥ
03.053.11	c	rā́jā vr̥tráṁ jaṅghanat prā́g ápāg údag áthā yajāte vára ā́ pr̥thivyā́ḥ
03.053.12	a	yá imé ródasī ubhé ahám índram átuṣṭavam
03.053.12	c	viśvā́mitrasya rakṣati bráhmedám bhā́rataṁ jánam
03.053.13	a	viśvā́mitrā arāsata bráhméndrāya vajríṇe
03.053.13	c	kárad ín naḥ surā́dhasaḥ
03.053.14	a	kíṁ te kr̥ṇvanti kī́kaṭeṣu gā́vo nā́śíraṁ duhré ná tapanti gharmám
03.053.14	c	ā́ no bhara prámagandasya védo naicāśākhám maghavan randhayā naḥ
03.053.15	a	sasarparī́r ámatim bā́dhamānā br̥hán mimāya jamádagnidattā
03.053.15	c	ā́ sū́ryasya duhitā́ tatāna śrávo devéṣv amŕ̥tam ajuryám
03.053.16	a	sasarparī́r abharat tū́yam ebhyó 'dhi śrávaḥ pā́ñcajanyāsu kr̥ṣṭíṣu
03.053.16	c	sā́ pakṣyāā̀ návyam ā́yur dádhānā yā́m me palastijamadagnáyo dadúḥ
03.053.17	a	sthiraú gā́vau bhavatāṁ vīḷúr ákṣo méṣā́ ví varhi mā́ yugáṁ ví śāri
03.053.17	c	índraḥ pātalyè dadatāṁ śárītor áriṣṭaneme abhí naḥ sacasva
03.053.18	a	bálaṁ dhehi tanū́ṣu no bálam indrānaḷútsu naḥ
03.053.18	c	bálaṁ tokā́ya tánayāya jīváse tváṁ hí baladā́ ási
03.053.19	a	abhí vyayasva khadirásya sā́ram ójo dhehi spandané śiṁśápāyām
03.053.19	c	ákṣa vīḷo vīḷita vīḷáyasva mā́ yā́mād asmā́d áva jīhipo naḥ
03.053.20	a	ayám asmā́n vánaspátir mā́ ca hā́ mā́ ca rīriṣat
03.053.20	c	svasty ā́ gr̥hébhya ā́vasā́ ā́ vimócanāt
03.053.21	a	índrotíbhir bahulā́bhir no adyá yācchreṣṭhā́bhir maghavañ chūra jinva
03.053.21	c	yó no dvéṣṭy ádharaḥ sás padīṣṭa yám u dviṣmás tám u prāṇó jahātu
03.053.22	a	paraśúṁ cid ví tapati śimbaláṁ cid ví vr̥ścati
03.053.22	c	ukhā́ cid indra yéṣantī práyastā phénam asyati
03.053.23	a	ná sā́yakasya cikite janāso lodháṁ nayanti páśu mányamānāḥ
03.053.23	c	nā́vājinaṁ vājínā hāsayanti ná gardabhám puró áśvān nayanti
03.053.24	a	imá indra bharatásya putrā́ apapitváṁ cikitur ná prapitvám
03.053.24	c	hinvánty áśvam áraṇaṁ ná nítyaṁ jyāā̀vājam pári ṇayanty ājaú
03.054.01	a	imám mahé vidathyāā̀ya śūṣáṁ śáśvat kŕ̥tva ī́ḍyāya prá jabhruḥ
03.054.01	c	śr̥ṇótu no dámyebhir ánīkaiḥ śr̥ṇótv agnír divyaír ájasraḥ
03.054.02	a	máhi mahé divé arcā pr̥thivyaí kā́mo ma icháñ carati prajānán
03.054.02	c	yáyor ha stóme vidátheṣu devā́ḥ saparyávo mādáyante sácāyóḥ
03.054.03	a	yuvór r̥táṁ rodasī satyám astu mahé ṣú ṇaḥ suvitā́ya prá bhūtam
03.054.03	c	idáṁ divé námo agne pr̥thivyaí saparyā́mi práyasā yā́mi rátnam
03.054.04	a	utó hí vām pūrvyā́ āvividrá ŕ̥tāvarī rodasī satyavā́caḥ
03.054.04	c	náraś cid vāṁ samithé śū́rasātau vavandiré pr̥thivi vévidānāḥ
03.054.05	a	kó addhā́ veda ká ihá prá vocad devā́m̐ áchā pathyāā̀ kā́ sám eti
03.054.05	c	dádr̥śra eṣām avamā́ sádāṁsi páreṣu yā́ gúhyeṣu vratéṣu
03.054.06	a	kavír nr̥cákṣā abhí ṣīm acaṣṭa r̥tásya yónā víghr̥te mádantī
03.054.06	c	nā́nā cakrāte sádanaṁ yáthā véḥ samānéna krátunā saṁvidāné
03.054.07	a	samānyā́ víyute dūréante dhruvé padé tasthatur jāgarū́ke
03.054.07	c	utá svásārā yuvatī́ bhávantī ā́d u bruvāte mithunā́ni nā́ma
03.054.08	a	víśvéd eté jánimā sáṁ vivikto mahó devā́n bíbhratī ná vyathete
03.054.08	c	éjad dhruvám patyate víśvam ékaṁ cárat patatrí víṣuṇaṁ ví jātám
03.054.09	a	sánā purāṇám ádhy emy ārā́n maháḥ pitúr janitúr jāmí tán naḥ
03.054.09	c	devā́so yátra panitā́ra évair uraú pathí vyùte tasthúr antáḥ
03.054.10	a	imáṁ stómaṁ rodasī prá bravīmy r̥dūdárāḥ śr̥ṇavann agnijihvā́ḥ
03.054.10	c	mitráḥ samrā́jo váruṇo yúvāna ādityā́saḥ kaváyaḥ paprathānā́ḥ
03.054.11	a	híraṇyapāṇiḥ savitā́ sujihvás trír ā́ divó vidáthe pátyamānaḥ
03.054.11	c	devéṣu ca savitaḥ ślókam áśrer ā́d asmábhyam ā́ suva sarvátātim
03.054.12	a	sukŕ̥t supāṇíḥ svávām̐ r̥tā́vā devás tváṣṭā́vase tā́ni no dhāt
03.054.12	c	pūṣaṇvánta r̥bhavo mādayadhvam ūrdhvágrāvāṇo adhvarám ataṣṭa
03.054.13	a	vidyúdrathā marúta r̥ṣṭimánto divó máryā r̥tájātā ayā́saḥ
03.054.13	c	sárasvatī śr̥ṇavan yajñíyāso dhā́tā rayíṁ sahávīraṁ turāsaḥ
03.054.14	a	víṣṇuṁ stómāsaḥ purudasmám arkā́ bhágasyeva kāríṇo yā́mani gman
03.054.14	c	urukramáḥ kakuhó yásya pūrvī́r ná mardhanti yuvatáyo jánitrīḥ
03.054.15	a	índro víśvair vīrya .ìḥ pátyamāna ubhé ā́ paprau ródasī mahitvā́
03.054.15	c	puraṁdaró vr̥trahā́ dhr̥ṣṇúṣeṇaḥ saṁgŕ̥bhyā na ā́ bharā bhū́ri paśváḥ
03.054.16	a	nā́satyā me pitárā bandhupŕ̥chā sajātyàm aśvínoś cā́ru nā́ma
03.054.16	c	yuváṁ hí sthó rayidaú no rayīṇā́ṁ dātráṁ rakṣethe ákavair ádabdhā
03.054.17	a	mahát tád vaḥ kavayaś cā́ru nā́ma yád dha devā bhávatha víśva índre
03.054.17	c	sákha r̥bhúbhiḥ puruhūta priyébhir imā́ṁ dhíyaṁ sātáye takṣatā naḥ
03.054.18	a	aryamā́ ṇo áditir yajñíyāsó 'dabdhāni váruṇasya vratā́ni
03.054.18	c	yuyóta no anapatyā́ni gántoḥ prajā́vān naḥ paśumā́m̐ astu gātúḥ
03.054.19	a	devā́nāṁ dūtáḥ purudhá prásūtó 'nāgān no vocatu sarvátātā
03.054.19	c	śr̥ṇótu naḥ pr̥thivī́ dyaúr utā́paḥ sū́ryo nákṣatrair urv àntárikṣam
03.054.20	a	śr̥ṇvántu no vŕ̥ṣaṇaḥ párvatāso dhruvákṣemāsa íḷayā mádantaḥ
03.054.20	c	ādityaír no áditiḥ śr̥ṇotu yáchantu no marútaḥ śárma bhadrám
03.054.21	a	sádā sugáḥ pitumā́m̐ astu pánthā mádhvā devā óṣadhīḥ sám pipr̥kta
03.054.21	c	bhágo me agne sakhyé ná mr̥dhyā úd rāyó aśyāṁ sádanam purukṣóḥ
03.054.22	a	svádasva havyā́ sám íṣo didīhy asmadryàk sám mimīhi śrávāṁsi
03.054.22	c	víśvām̐ agne pr̥tsú tā́ñ jeṣi śátrūn áhā víśvā sumánā dīdihī naḥ
03.055.01	a	uṣásaḥ pū́rvā ádha yád vyūṣúr mahád ví jajñe akṣáram padé góḥ
03.055.01	c	vratā́ devā́nām úpa nú prabhū́ṣan mahád devā́nām asuratvám ékam
03.055.02	a	mó ṣū́ ṇo átra juhuranta devā́ mā́ pū́rve agne pitáraḥ padajñā́ḥ
03.055.02	c	purāṇyóḥ sádmanoḥ ketúr antár mahád devā́nām asuratvám ékam
03.055.03	a	ví me purutrā́ patayanti kā́māḥ śámy áchā dīdye pūrvyā́ṇi
03.055.03	c	sámiddhe agnā́v r̥tám íd vadema mahád devā́nām asuratvám ékam
03.055.04	a	samānó rā́jā víbhr̥taḥ purutrā́ śáye śayā́su práyuto vánā́nu
03.055.04	c	anyā́ vatsám bhárati kṣéti mātā́ mahád devā́nām asuratvám ékam
03.055.05	a	ākṣít pū́rvāsv áparā anūrút sadyó jātā́su táruṇīṣv antáḥ
03.055.05	c	antárvatīḥ suvate ápravītā mahád devā́nām asuratvám ékam
03.055.06	a	śayúḥ parástād ádha nú dvimātā́bandhanáś carati vatsá ékaḥ
03.055.06	c	mitrásya tā́ váruṇasya vratā́ni mahád devā́nām asuratvám ékam
03.055.07	a	dvimātā́ hótā vidátheṣu samrā́ḷ ánv ágraṁ cárati kṣéti budhnáḥ
03.055.07	c	prá ráṇyāni raṇyavā́co bharante mahád devā́nām asuratvám ékam
03.055.08	a	śū́rasyeva yúdhyato antamásya pratīcī́naṁ dadr̥śe víśvam āyát
03.055.08	c	antár matíś carati niṣṣídhaṁ gór mahád devā́nām asuratvám ékam
03.055.09	a	ní veveti palitó dūtá āsv antár mahā́ṁś carati rocanéna
03.055.09	c	vápūṁṣi bíbhrad abhí no ví caṣṭe mahád devā́nām asuratvám ékam
03.055.10	a	víṣṇur gopā́ḥ paramám pāti pā́thaḥ priyā́ dhā́māny amŕ̥tā dádhānaḥ
03.055.10	c	agníṣ ṭā́ víśvā bhúvanāni veda mahád devā́nām asuratvám ékam
03.055.11	a	nā́nā cakrāte yamyāā̀ vápūṁṣi táyor anyád rócate kr̥ṣṇám anyát
03.055.11	c	śyā́vī ca yád áruṣī ca svásārau mahád devā́nām asuratvám ékam
03.055.12	a	mātā́ ca yátra duhitā́ ca dhenū́ sabardúghe dhāpáyete samīcī́
03.055.12	c	r̥tásya té sádasīḷe antár mahád devā́nām asuratvám ékam
03.055.13	a	anyásyā vatsáṁ rihatī́ mimāya káyā bhuvā́ ní dadhe dhenúr ū́dhaḥ
03.055.13	c	r̥tásya sā́ páyasāpinvatéḷā mahád devā́nām asuratvám ékam
03.055.14	a	pádyā vaste pururū́pā vápūṁṣy ūrdhvā́ tasthau tryáviṁ rérihāṇā
03.055.14	c	r̥tásya sádma ví carāmi vidvā́n mahád devā́nām asuratvám ékam
03.055.15	a	padé iva níhite dasmé antás táyor anyád gúhyam āvír anyát
03.055.15	c	sadhrīcīnā́ pathyāā̀ sā́ víṣūcī mahád devā́nām asuratvám ékam
03.055.16	a	ā́ dhenávo dhunayantām áśiśvīḥ sabardúghāḥ śaśayā́ ápradugdhāḥ
03.055.16	c	návyā navyā yuvatáyo bhávantīr mahád devā́nām asuratvám ékam
03.055.17	a	yád anyā́su vr̥ṣabhó róravīti só anyásmin yūthé ní dadhāti rétaḥ
03.055.17	c	sá hí kṣápāvān sá bhágaḥ sá rā́jā mahád devā́nām asuratvám ékam
03.055.18	a	vīrásya nú sváśvyaṁ janāsaḥ prá nú vocāma vidúr asya devā́ḥ
03.055.18	c	ṣoḷhā́ yuktā́ḥ páñca pañcā́ vahanti mahád devā́nām asuratvám ékam
03.055.19	a	devás tváṣṭā savitā́ viśvárūpaḥ pupóṣa prajā́ḥ purudhā́ jajāna
03.055.19	c	imā́ ca víśvā bhúvanāny asya mahád devā́nām asuratvám ékam
03.055.20	a	mahī́ sám airac camvāā̀ samīcī́ ubhé té asya vásunā nyr̥̀ṣṭe
03.055.20	c	śr̥ṇvé vīró vindámāno vásūni mahád devā́nām asuratvám ékam
03.055.21	a	imā́ṁ ca naḥ pr̥thivī́ṁ viśvádhāyā úpa kṣeti hitámitro ná rā́jā
03.055.21	c	puraḥsádaḥ śarmasádo ná vīrā́ mahád devā́nām asuratvám ékam
03.055.22	a	niṣṣídhvarīs ta óṣadhīr utā́po rayíṁ ta indra pr̥thivī́ bibharti
03.055.22	c	sákhāyas te vāmabhā́jaḥ syāma mahád devā́nām asuratvám ékam
03.056.01	a	ná tā́ minanti māyíno ná dhī́rā vratā́ devā́nām prathamā́ dhruvā́ṇi
03.056.01	c	ná ródasī adrúhā vedyā́bhir ná párvatā nináme tasthivā́ṁsaḥ
03.056.02	a	ṣáḍ bhārā́m̐ éko ácaran bibharty r̥táṁ várṣiṣṭham úpa gā́va ā́guḥ
03.056.02	c	tisró mahī́r úparās tasthur átyā gúhā dvé níhite dárśy ékā
03.056.03	a	tripājasyó vr̥ṣabhó viśvárūpa utá tryudhā́ purudhá prajā́vān
03.056.03	c	tryanīkáḥ patyate mā́hināvān sá retodhā́ vr̥ṣabháḥ śáśvatīnām
03.056.04	a	abhī́ka āsām padavī́r abodhy ādityā́nām ahve cā́ru nā́ma
03.056.04	c	ā́paś cid asmā aramanta devī́ḥ pŕ̥thag vrájantīḥ pári ṣīm avr̥ñjan
03.056.05	a	trī́ ṣadhásthā sindhavas tríḥ kavīnā́m utá trimātā́ vidátheṣu samrā́ṭ
03.056.05	c	r̥tā́varīr yóṣaṇās tisró ápyās trír ā́ divó vidáthe pátyamānāḥ
03.056.06	a	trír ā́ diváḥ savitar vā́ryāṇi divé diva ā́ suva trír no áhnaḥ
03.056.06	c	tridhā́tu rāyá ā́ suvā vásūni bhága trātar dhiṣaṇe sātáye dhāḥ
03.056.07	a	trír ā́ diváḥ savitā́ soṣavīti rā́jānā mitrā́váruṇā supāṇī́
03.056.07	c	ā́paś cid asya ródasī cid urvī́ rátnam bhikṣanta savitúḥ savā́ya
03.056.08	a	trír uttamā́ dūṇáśā rocanā́ni tráyo rājanty ásurasya vīrā́ḥ
03.056.08	c	r̥tā́vāna iṣirā́ dūḷábhāsas trír ā́ divó vidáthe santu devā́ḥ
03.057.01	a	prá me vivikvā́m̐ avidan manīṣā́ṁ dhenúṁ cárantīm práyutām ágopām
03.057.01	c	sadyáś cid yā́ duduhé bhū́ri dhāsér índras tád agníḥ panitā́ro asyāḥ
03.057.02	a	índraḥ sú pūṣā́ vŕ̥ṣaṇā suhástā divó ná prītā́ḥ śaśayáṁ duduhre
03.057.02	c	víśve yád asyāṁ raṇáyanta devā́ḥ prá vó 'tra vasavaḥ sumnám aśyām
03.057.03	a	yā́ jāmáyo vŕ̥ṣṇa ichánti śaktíṁ namasyántīr jānate gárbham asmin
03.057.03	c	áchā putráṁ dhenávo vāvaśānā́ maháś caranti bíbhrataṁ vápūṁṣi
03.057.04	a	áchā vivakmi ródasī suméke grā́vṇo yujānó adhvaré manīṣā́
03.057.04	c	imā́ u te mánave bhū́rivārā ūrdhvā́ bhavanti darśatā́ yájatrāḥ
03.057.05	a	yā́ te jihvā́ mádhumatī sumedhā́ ágne devéṣūcyáta urūcī́
03.057.05	c	táyehá víśvām̐ ávase yájatrān ā́ sādaya pāyáyā cā mádhūni
03.057.06	a	yā́ te agne párvatasyeva dhā́rā́saścantī pīpáyad deva citrā́
03.057.06	c	tā́m asmábhyam prámatiṁ jātavedo váso rā́sva sumatíṁ viśvájanyām
03.058.01	a	dhenúḥ pratnásya kā́myaṁ dúhānāntáḥ putráś carati dákṣiṇāyāḥ
03.058.01	c	ā́ dyotaníṁ vahati śubhráyāmoṣása stómo aśvínāv ajīgaḥ
03.058.02	a	suyúg vahanti práti vām r̥ténordhvā́ bhavanti pitáreva médhāḥ
03.058.02	c	járethām asmád ví paṇér manīṣā́ṁ yuvór ávaś cakr̥mā́ yātam arvā́k
03.058.03	a	suyúgbhir áśvaiḥ suvŕ̥tā ráthena dásrāv imáṁ śr̥ṇutaṁ ślókam ádreḥ
03.058.03	c	kím aṅgá vām práty ávartiṁ gámiṣṭhāhúr víprāso aśvinā purājā́ḥ
03.058.04	a	ā́ manyethām ā́ gataṁ kác cid évair víśve jánāso aśvínā havante
03.058.04	c	imā́ hí vāṁ gór̥jīkā mádhūni prá mitrā́so ná dadúr usró ágre
03.058.05	a	tiráḥ purū́ cid aśvinā rájāṁsy āṅgūṣó vām maghavānā jáneṣu
03.058.05	c	éhá yātam pathíbhir devayā́nair dásrāv imé vāṁ nidháyo mádhūnām
03.058.06	a	purāṇám ókaḥ sakhyáṁ śiváṁ vāṁ yuvór narā dráviṇaṁ jahnā́vyām
03.058.06	c	púnaḥ kr̥ṇvānā́ḥ sakhyā́ śivā́ni mádhvā madema sahá nū́ samānā́ḥ
03.058.07	a	áśvinā vāyúnā yuváṁ sudakṣā niyúdbhiṣ ca sajóṣasā yuvānā
03.058.07	c	nā́satyā tiróahnyaṁ juṣāṇā́ sómam pibatam asrídhā sudānū
03.058.08	a	áśvinā pári vām íṣaḥ purūcī́r īyúr gīrbhír yátamānā ámr̥dhrāḥ
03.058.08	c	rátho ha vām r̥tajā́ ádrijūtaḥ pári dyā́vāpr̥thivī́ yāti sadyáḥ
03.058.09	a	áśvinā madhuṣúttamo yuvā́kuḥ sómas tám pātam ā́ gataṁ duroṇé
03.058.09	c	rátho ha vām bhū́ri várpaḥ kárikrat sutā́vato niṣkr̥tám ā́gamiṣṭhaḥ
03.059.01	a	mitró jánān yātayati bruvāṇó mitró dādhāra pr̥thivī́m utá dyā́m
03.059.01	c	mitráḥ kr̥ṣṭī́r ánimiṣābhí caṣṭe mitrā́ya havyáṁ ghr̥távaj juhota
03.059.02	a	prá sá mitra márto astu práyasvān yás ta āditya śíkṣati vraténa
03.059.02	c	ná hanyate ná jīyate tvóto naínam áṁho aśnoty ántito ná dūrā́t
03.059.03	a	anamīvā́sa íḷayā mádanto mitájñavo várimann ā́ pr̥thivyā́ḥ
03.059.03	c	ādityásya vratám upakṣiyánto vayám mitrásya sumataú syāma
03.059.04	a	ayám mitró namasyàḥ suśévo rā́jā sukṣatró ajaniṣṭa vedhā́ḥ
03.059.04	c	tásya vayáṁ sumataú yajñíyasyā́pi bhadré saumanasé syāma
03.059.05	a	mahā́m̐ ādityó námasopasádyo yātayájjano gr̥ṇaté suśévaḥ
03.059.05	c	tásmā etát pányatamāya júṣṭam agnaú mitrā́ya havír ā́ juhota
03.059.06	a	mitrásya carṣaṇīdhŕ̥tó 'vo devásya sānasí
03.059.06	c	dyumnáṁ citráśravastamam
03.059.07	a	abhí yó mahinā́ dívam mitró babhū́va sapráthāḥ
03.059.07	c	abhí śrávobhiḥ pr̥thivī́m
03.059.08	a	mitrā́ya páñca yemire jánā abhíṣṭiśavase
03.059.08	c	sá devā́n víśvān bibharti
03.059.09	a	mitró devéṣv āyúṣu jánāya vr̥ktábarhiṣe
03.059.09	c	íṣa iṣṭávratā akaḥ
03.060.01	a	ihéha vo mánasā bandhútā nara uśíjo jagmur abhí tā́ni védasā
03.060.01	c	yā́bhir māyā́bhiḥ prátijūtivarpasaḥ saúdhanvanā yajñíyam bhāgám ānaśá
03.060.02	a	yā́bhiḥ śácībhiś camasā́m̐ ápiṁśata yáyā dhiyā́ gā́m áriṇīta cármaṇaḥ
03.060.02	c	yéna hárī mánasā nirátakṣata téna devatvám r̥bhavaḥ sám ānaśa
03.060.03	a	índrasya sakhyám r̥bhávaḥ sám ānaśur mánor nápāto apáso dadhanvire
03.060.03	c	saudhanvanā́so amr̥tatvám érire viṣṭvī́ śámībhiḥ sukŕ̥taḥ sukr̥tyáyā
03.060.04	a	índreṇa yātha saráthaṁ suté sácām̐ átho váśānām bhavathā sahá śriyā́
03.060.04	c	ná vaḥ pratimaí sukr̥tā́ni vāghataḥ saúdhanvanā r̥bhavo vīryāā̀ṇi ca
03.060.05	a	índra r̥bhúbhir vā́javadbhiḥ sámukṣitaṁ sutáṁ sómam ā́ vr̥ṣasvā gábhastyoḥ
03.060.05	c	dhiyéṣitó maghavan dāśúṣo gr̥hé saudhanvanébhiḥ sahá matsvā nŕ̥bhiḥ
03.060.06	a	índra r̥bhumā́n vā́javān matsvehá no 'smín sávane śácyā puruṣṭuta
03.060.06	c	imā́ni túbhyaṁ svásarāṇi yemire vratā́ devā́nām mánuṣaś ca dhármabhiḥ
03.060.07	a	índra r̥bhúbhir vājíbhir vājáyann ihá stómaṁ jaritúr úpa yāhi yajñíyam
03.060.07	c	śatáṁ kétebhir iṣirébhir āyáve sahásraṇītho adhvarásya hómani
03.061.01	a	úṣo vā́jena vājini prácetā stómaṁ juṣasva gr̥ṇató maghoni
03.061.01	c	purāṇī́ devi yuvatíḥ púraṁdhir ánu vratáṁ carasi viśvavāre
03.061.02	a	úṣo devy ámartyā ví bhāhi candrárathā sūnŕ̥tā īráyantī
03.061.02	c	ā́ tvā vahantu suyámāso áśvā híraṇyavarṇām pr̥thupā́jaso yé
03.061.03	a	úṣaḥ pratīcī́ bhúvanāni víśvordhvā́ tiṣṭhasy amŕ̥tasya ketúḥ
03.061.03	c	samānám árthaṁ caraṇīyámānā cakrám iva navyasy ā́ vavr̥tsva
03.061.04	a	áva syū́meva cinvatī́ maghóny uṣā́ yāti svásarasya pátnī
03.061.04	c	svàr jánantī subhágā sudáṁsā ā́ntād diváḥ papratha ā́ pr̥thivyā́ḥ
03.061.05	a	áchā vo devī́m uṣásaṁ vibhātī́m prá vo bharadhvaṁ námasā suvr̥ktím
03.061.05	c	ūrdhvám madhudhā́ diví pā́jo aśret prá rocanā́ ruruce raṇvásaṁdr̥k
03.061.06	a	r̥tā́varī divó arkaír abodhy ā́ revátī ródasī citrám asthāt
03.061.06	c	āyatī́m agna uṣásaṁ vibhātī́ṁ vāmám eṣi dráviṇam bhíkṣamāṇaḥ
03.061.07	a	r̥tásya budhná uṣásām iṣaṇyán vŕ̥ṣā mahī́ ródasī ā́ viveśa
03.061.07	c	mahī́ mitrásya váruṇasya māyā́ candréva bhānúṁ ví dadhe purutrā́
03.062.01	a	imā́ u vām bhr̥máyo mányamānā yuvā́vate ná tújyā abhūvan
03.062.01	c	kvà tyád indrāvaruṇā yáśo vāṁ yéna smā sínam bhárathaḥ sákhibhyaḥ
03.062.02	a	ayám u vām purutámo rayīyáñ chaśvattamám ávase johavīti
03.062.02	c	sajóṣāv indrāvaruṇā marúdbhir divā́ pr̥thivyā́ śr̥ṇutaṁ hávam me
03.062.03	a	asmé tád indrāvaruṇā vásu ṣyād asmé rayír marutaḥ sárvavīraḥ
03.062.03	c	asmā́n várūtrīḥ śaraṇaír avantv asmā́n hótrā bhā́ratī dákṣiṇābhiḥ
03.062.04	a	bŕ̥haspate juṣásva no havyā́ni viśvadevya
03.062.04	c	rā́sva rátnāni dāśúṣe
03.062.05	a	śúcim arkaír bŕ̥haspátim adhvaréṣu namasyata
03.062.05	c	ánāmy ója ā́ cake
03.062.06	a	vr̥ṣabháṁ carṣaṇīnā́ṁ viśvárūpam ádābhyam
03.062.06	c	bŕ̥haspátiṁ váreṇyam
03.062.07	a	iyáṁ te pūṣann āghr̥ṇe suṣṭutír deva návyasī
03.062.07	c	asmā́bhis túbhyaṁ śasyate
03.062.08	a	tā́ṁ juṣasva gíram máma vājayántīm avā dhíyam
03.062.08	c	vadhūyúr iva yóṣaṇām
03.062.09	a	yó víśvābhí vipáśyati bhúvanā sáṁ ca páśyati
03.062.09	c	sá naḥ pūṣā́vitā́ bhuvat
03.062.10	a	tát savitúr váreṇyam bhárgo devásya dhīmahi
03.062.10	c	dhíyo yó naḥ pracodáyāt
03.062.11	a	devásya savitúr vayáṁ vājayántaḥ púraṁdhyā
03.062.11	c	bhágasya rātím īmahe
03.062.12	a	deváṁ náraḥ savitā́raṁ víprā yajñaíḥ suvr̥ktíbhiḥ
03.062.12	c	namasyánti dhiyéṣitā́ḥ
03.062.13	a	sómo jigāti gātuvíd devā́nām eti niṣkr̥tám
03.062.13	c	r̥tásya yónim āsádam
03.062.14	a	sómo asmábhyaṁ dvipáde cátuṣpade ca paśáve
03.062.14	c	anamīvā́ íṣas karat
03.062.15	a	asmā́kam ā́yur vardháyann abhímātīḥ sáhamānaḥ
03.062.15	c	sómaḥ sadhástham ā́sadat
03.062.16	a	ā́ no mitrāvaruṇā ghr̥taír gávyūtim ukṣatam
03.062.16	c	mádhvā rájāṁsi sukratū
03.062.17	a	uruśáṁsā namovŕ̥dhā mahnā́ dákṣasya rājathaḥ
03.062.17	c	drā́ghiṣṭhābhiḥ śucivratā
03.062.18	a	gr̥ṇānā́ jamádagninā yónāv r̥tásya sīdatam
03.062.18	c	pātáṁ sómam r̥tāvr̥dhā
04.001.01	a	tvā́ṁ hy àgne sádam ít samanyávo devā́so devám aratíṁ nyerirá íti krátvā nyeriré
04.001.01	c	ámartyaṁ yajata mártyeṣv ā́ devám ā́devaṁ janata prácetasaṁ víśvam ā́devaṁ janata prácetasam
04.001.02	a	sá bhrā́taraṁ váruṇam agna ā́ vavr̥tsva devā́m̐ áchā sumatī́ yajñávanasaṁ jyéṣṭhaṁ yajñávanasam
04.001.02	c	r̥tā́vānam ādityáṁ carṣaṇīdhŕ̥taṁ rā́jānaṁ carṣaṇīdhŕ̥tam
04.001.03	a	sákhe sákhāyam abhy ā́ vavr̥tsvāśúṁ ná cakráṁ ráthyeva ráṁhyāsmábhyaṁ dasma ráṁhyā
04.001.03	c	ágne mr̥ḷīkáṁ váruṇe sácā vido marútsu viśvábhānuṣu
04.001.03	d	tokā́ya tujé śuśucāna śáṁ kr̥dhy asmábhyaṁ dasma śáṁ kr̥dhi
04.001.04	a	tváṁ no agne váruṇasya vidvā́n devásya héḷó .ava yāsisīṣṭhāḥ
04.001.04	c	yájiṣṭho váhnitamaḥ śóśucāno víśvā dvéṣāṁsi prá mumugdhy asmát
04.001.05	a	sá tváṁ no agne 'vamó bhavotī́ nédiṣṭho asyā́ uṣáso vyùṣṭau
04.001.05	c	áva yakṣva no váruṇaṁ rárāṇo vīhí mr̥ḷīkáṁ suhávo na edhi
04.001.06	a	asyá śréṣṭhā subhágasya saṁdŕ̥g devásya citrátamā mártyeṣu
04.001.06	c	śúci ghr̥táṁ ná taptám ághnyāyā spārhā́ devásya maṁháneva dhenóḥ
04.001.07	a	trír asya tā́ paramā́ santi satyā́ spārhā́ devásya jánimāny agnéḥ
04.001.07	c	ananté antáḥ párivīta ā́gāc chúciḥ śukró aryó rórucānaḥ
04.001.08	a	sá dūtó víśvéd abhí vaṣṭi sádmā hótā híraṇyaratho ráṁsujihvaḥ
04.001.08	c	rohídaśvo vapuṣyò vibhā́vā sádā raṇváḥ pitumátīva saṁsát
04.001.09	a	sá cetayan mánuṣo yajñábandhuḥ prá tám mahyā́ raśanáyā nayanti
04.001.09	c	sá kṣety asya dúryāsu sā́dhan devó mártasya sadhanitvám āpa
04.001.10	a	sá tū́ no agnír nayatu prajānánn áchā rátnaṁ devábhaktaṁ yád asya
04.001.10	c	dhiyā́ yád víśve amŕ̥tā ákr̥ṇvan dyaúṣ pitā́ janitā́ satyám ukṣan
04.001.11	a	sá jāyata prathamáḥ pastyāā̀su mahó budhné rájaso asyá yónau
04.001.11	b	apā́d aśīrṣā́ guhámāno ántāyóyuvāno vr̥ṣabhásya nīḷé
04.001.12	a	prá śárdha ārta prathamáṁ vipanyám̐ r̥tásya yónā vr̥ṣabhásya nīḷé
04.001.12	c	spārhó yúvā vapuṣyò vibhā́vā saptá priyā́so 'janayanta vŕ̥ṣṇe
04.001.13	a	asmā́kam átra pitáro manuṣyāā̀ abhí prá sedur r̥tám āśuṣāṇā́ḥ
04.001.13	c	áśmavrajāḥ sudúghā vavré antár úd usrā́ ājann uṣáso huvānā́ḥ
04.001.14	a	té marmr̥jata dadr̥vā́ṁso ádriṁ tád eṣām anyé abhíto ví vocan
04.001.14	c	paśváyantrāso abhí kārám arcan vidánta jyótiś cakr̥pánta dhībhíḥ
04.001.15	a	té gavyatā́ mánasā dr̥dhrám ubdháṁ gā́ yemānám pári ṣántam ádrim
04.001.15	c	dr̥ḷháṁ náro vácasā daívyena vrajáṁ gómantam uśíjo ví vavruḥ
04.001.16	a	té manvata prathamáṁ nā́ma dhenós tríḥ saptá mātúḥ paramā́ṇi vindan
04.001.16	c	táj jānatī́r abhy ànūṣata vrā́ āvír bhuvad aruṇī́r yaśásā góḥ
04.001.17	a	néśat támo dúdhitaṁ rócata dyaúr úd devyā́ uṣáso bhānúr arta
04.001.17	c	ā́ sū́ryo br̥hatás tiṣṭhad ájrām̐ r̥jú márteṣu vr̥jinā́ ca páśyan
04.001.18	a	ā́d ít paścā́ bubudhānā́ vy àkhyann ā́d íd rátnaṁ dhārayanta dyúbhaktam
04.001.18	c	víśve víśvāsu dúryāsu devā́ mítra dhiyé varuṇa satyám astu
04.001.19	a	áchā voceya śuśucānám agníṁ hótāraṁ viśvábharasaṁ yájiṣṭham
04.001.19	c	śúcy ū́dho atr̥ṇan ná gávām ándho ná pūtám páriṣiktam aṁśóḥ
04.001.20	a	víśveṣām áditir yajñíyānāṁ víśveṣām átithir mā́nuṣāṇām
04.001.20	c	agnír devā́nām áva āvr̥ṇānáḥ sumr̥ḷīkó bhavatu jātávedāḥ
04.002.01	a	yó mártyeṣv amŕ̥ta r̥tā́vā devó devéṣv aratír nidhā́yi
04.002.01	c	hótā yájiṣṭho mahnā́ śucádhyai havyaír agnír mánuṣa īrayádhyai
04.002.02	a	ihá tváṁ sūno sahaso no adyá jātó jātā́m̐ ubháyām̐ antár agne
04.002.02	c	dūtá īyase yuyujāná r̥ṣva r̥jumuṣkā́n vŕ̥ṣaṇaḥ śukrā́ṁś ca
04.002.03	a	átyā vr̥dhasnū́ róhitā ghr̥tásnū r̥tásya manye mánasā jáviṣṭhā
04.002.03	c	antár īyase aruṣā́ yujānó yuṣmā́ṁś ca devā́n víśa ā́ ca mártān
04.002.04	a	aryamáṇaṁ váruṇam mitrám eṣām índrāvíṣṇū marúto aśvínotá
04.002.04	c	sváśvo agne suráthaḥ surā́dhā éd u vaha suhavíṣe jánāya
04.002.05	a	gómām̐ agné 'vimām̐ aśvī́ yajñó nr̥vátsakhā sádam íd apramr̥ṣyáḥ
04.002.05	c	íḷāvām̐ eṣó asura prajā́vān dīrghó rayíḥ pr̥thubudhnáḥ sabhā́vān
04.002.06	a	yás ta idhmáṁ jabhárat siṣvidānó mūrdhā́naṁ vā tatápate tvāyā́
04.002.06	c	bhúvas tásya svátavām̐ḥ pāyúr agne víśvasmāt sīm aghāyatá uruṣya
04.002.07	a	yás te bhárād ánniyate cid ánnaṁ niśíṣan mandrám átithim udī́rat
04.002.07	c	ā́ devayúr inádhate duroṇé tásmin rayír dhruvó astu dā́svān
04.002.08	a	yás tvā doṣā́ yá uṣási praśáṁsāt priyáṁ vā tvā kr̥ṇávate havíṣmān
04.002.08	c	áśvo ná své dáma ā́ hemyā́vān tám áṁhasaḥ pīparo dāśvā́ṁsam
04.002.09	a	yás túbhyam agne amŕ̥tāya dā́śad dúvas tvé kr̥ṇávate yatásruk
04.002.09	c	ná sá rāyā́ śaśamānó ví yoṣan naínam áṁhaḥ pári varad aghāyóḥ
04.002.10	a	yásya tvám agne adhvaráṁ jújoṣo devó mártasya súdhitaṁ rárāṇaḥ
04.002.10	c	prītéd asad dhótrā sā́ yaviṣṭhā́sāma yásya vidható vr̥dhā́saḥ
04.002.11	a	cíttim ácittiṁ cinavad ví vidvā́n pr̥ṣṭhéva vītā́ vr̥jinā́ ca mártān
04.002.11	c	rāyé ca naḥ svapatyā́ya deva dítiṁ ca rā́svā́ditim uruṣya
04.002.12	a	kavíṁ śaśāsuḥ kaváyó 'dabdhā nidhāráyanto dúryāsv āyóḥ
04.002.12	c	átas tváṁ dŕ̥śyām̐ agna etā́n paḍbhíḥ paśyer ádbhutām̐ aryá évaiḥ
04.002.13	a	tvám agne vāgháte supráṇītiḥ sutásomāya vidhaté yaviṣṭha
04.002.13	c	rátnam bhara śaśamānā́ya ghr̥ṣve pr̥thú ścandrám ávase carṣaṇiprā́ḥ
04.002.14	a	ádhā ha yád vayám agne tvāyā́ paḍbhír hástebhiś cakr̥mā́ tanū́bhiḥ
04.002.14	c	ráthaṁ ná kránto ápasā bhuríjor r̥táṁ yemuḥ sudhyà āśuṣāṇā́ḥ
04.002.15	a	ádhā mātúr uṣásaḥ saptá víprā jā́yemahi prathamā́ vedháso nr̥ŕ̥n
04.002.15	c	divás putrā́ áṅgiraso bhavemā́driṁ rujema dhanínaṁ śucántaḥ
04.002.16	a	ádhā yáthā naḥ pitáraḥ párāsaḥ pratnā́so agna r̥tám āśuṣāṇā́ḥ
04.002.16	c	śúcī́d ayan dī́dhitim ukthaśā́saḥ kṣā́mā bhindánto aruṇī́r ápa vran
04.002.17	a	sukármāṇaḥ surúco devayántó 'yo ná devā́ jánimā dhámantaḥ
04.002.17	c	śucánto agníṁ vavr̥dhánta índram ūrváṁ gávyam pariṣádanto agman
04.002.18	a	ā́ yūthéva kṣumáti paśvó akhyad devā́nāṁ yáj jánimā́nty ugra
04.002.18	c	mártānāṁ cid urváśīr akr̥pran vr̥dhé cid aryá úparasyāyóḥ
04.002.19	a	ákarma te svápaso abhūma r̥tám avasrann uṣáso vibhātī́ḥ
04.002.19	c	ánūnam agním purudhā́ suścandráṁ devásya mármr̥jataś cā́ru cákṣuḥ
04.002.20	a	etā́ te agna ucáthāni vedhó 'vocāma kaváye tā́ juṣasva
04.002.20	c	úc chocasva kr̥ṇuhí vásyaso no mahó rāyáḥ puruvāra prá yandhi
04.003.01	a	ā́ vo rā́jānam adhvarásya rudráṁ hótāraṁ satyayájaṁ ródasyoḥ
04.003.01	c	agním purā́ tanayitnór acíttād dhíraṇyarūpam ávase kr̥ṇudhvam
04.003.02	a	ayáṁ yóniś cakr̥mā́ yáṁ vayáṁ te jāyéva pátya uśatī́ suvā́sāḥ
04.003.02	c	arvācīnáḥ párivīto ní ṣīdemā́ u te svapāka pratīcī́ḥ
04.003.03	a	āśr̥ṇvaté ádr̥pitāya mánma nr̥cákṣase sumr̥ḷīkā́ya vedhaḥ
04.003.03	c	devā́ya śastím amŕ̥tāya śaṁsa grā́veva sótā madhuṣúd yám īḷé
04.003.04	a	tváṁ cin naḥ śámyā agne asyā́ r̥tásya bodhy r̥tacit svādhī́ḥ
04.003.04	c	kadā́ ta ukthā́ sadhamā́dyāni kadā́ bhavanti sakhyā́ gr̥hé te
04.003.05	a	kathā́ ha tád váruṇāya tvám agne kathā́ divé garhase kán na ā́gaḥ
04.003.05	c	kathā́ mitrā́ya mīḷhúṣe pr̥thivyaí brávaḥ kád aryamṇé kád bhágāya
04.003.06	a	kád dhíṣṇyāsu vr̥dhasānó agne kád vā́tāya prátavase śubhaṁyé
04.003.06	c	párijmane nā́satyāya kṣé brávaḥ kád agne rudrā́ya nr̥ghné
04.003.07	a	kathā́ mahé puṣṭimbharā́ya pūṣṇé kád rudrā́ya súmakhāya havirdé
04.003.07	c	kád víṣṇava urugāyā́ya réto brávaḥ kád agne śárave br̥hatyaí
04.003.08	a	kathā́ śárdhāya marútām r̥tā́ya kathā́ sūré br̥haté pr̥chyámānaḥ
04.003.08	c	práti bravó 'ditaye turā́ya sā́dhā divó jātavedaś cikitvā́n
04.003.09	a	r̥téna r̥táṁ níyatam īḷa ā́ gór āmā́ sácā mádhumat pakvám agne
04.003.09	c	kr̥ṣṇā́ satī́ rúśatā dhāsínaiṣā́ jā́maryeṇa páyasā pīpāya
04.003.10	a	r̥téna hí ṣmā vr̥ṣabháś cid aktáḥ púmām̐ agníḥ páyasā pr̥ṣṭhyèna
04.003.10	c	áspandamāno acarad vayodhā́ vŕ̥ṣā śukráṁ duduhe pŕ̥śnir ū́dhaḥ
04.003.11	a	r̥ténā́driṁ vy àsan bhidántaḥ sám áṅgiraso navanta góbhiḥ
04.003.11	c	śunáṁ náraḥ pári ṣadann uṣā́sam āvíḥ svàr abhavaj jāté agnaú
04.003.12	a	r̥téna devī́r amŕ̥tā ámr̥ktā árṇobhir ā́po mádhumadbhir agne
04.003.12	c	vājī́ ná sárgeṣu prastubhānáḥ prá sádam ít srávitave dadhanyuḥ
04.003.13	a	mā́ kásya yakṣáṁ sádam íd dhuró gā mā́ veśásya praminató mā́péḥ
04.003.13	c	mā́ bhrā́tur agne ánr̥jor r̥ṇáṁ ver mā́ sákhyur dákṣaṁ ripór bhujema
04.003.14	a	rákṣā ṇo agne táva rákṣaṇebhī rārakṣāṇáḥ sumakha prīṇānáḥ
04.003.14	c	práti ṣphura ví ruja vīḍv áṁho jahí rákṣo máhi cid vāvr̥dhānám
04.003.15	a	ebhír bhava sumánā agne arkaír imā́n spr̥śa mánmabhiḥ śūra vā́jān
04.003.15	c	utá bráhmāṇy aṅgiro juṣasva sáṁ te śastír devávātā jareta
04.003.16	a	etā́ víśvā vidúṣe túbhyaṁ vedho nīthā́ny agne niṇyā́ vácāṁsi
04.003.16	c	nivácanā kaváye kā́vyāny áśaṁsiṣam matíbhir vípra ukthaíḥ
04.004.01	a	kr̥ṇuṣvá pā́jaḥ prásitiṁ ná pr̥thvī́ṁ yāhí rā́jevā́mavām̐ íbhena
04.004.01	c	tr̥ṣvī́m ánu prásitiṁ drūṇānó 'stāsi vídhya rakṣásas tápiṣṭhaiḥ
04.004.02	a	táva bhramā́sa āśuyā́ patanty ánu spr̥śa dhr̥ṣatā́ śóśucānaḥ
04.004.02	c	tápūṁṣy agne juhvāā̀ pataṁgā́n ásaṁdito ví sr̥ja víṣvag ulkā́ḥ
04.004.03	a	práti spáśo ví sr̥ja tū́rṇitamo bhávā pāyúr viśó asyā́ ádabdhaḥ
04.004.03	c	yó no dūré agháśaṁso yó ánty ágne mā́kiṣ ṭe vyáthir ā́ dadharṣīt
04.004.04	a	úd agne tiṣṭha práty ā́ tanuṣva ny àmítrām̐ oṣatāt tigmahete
04.004.04	c	yó no árātiṁ samidhāna cakré nīcā́ táṁ dhakṣy atasáṁ ná śúṣkam
04.004.05	a	ūrdhvó bhava práti vidhyā́dhy asmád āvíṣ kr̥ṇuṣva daívyāny agne
04.004.05	c	áva sthirā́ tanuhi yātujū́nāṁ jāmím ájāmim prá mr̥ṇīhi śátrūn
04.004.06	a	sá te jānāti sumatíṁ yaviṣṭha yá ī́vate bráhmaṇe gātúm aírat
04.004.06	c	víśvāny asmai sudínāni rāyó dyumnā́ny aryó ví dúro abhí dyaut
04.004.07	a	séd agne astu subhágaḥ sudā́nur yás tvā nítyena havíṣā yá ukthaíḥ
04.004.07	c	píprīṣati svá ā́yuṣi duroṇé víśvéd asmai sudínā sā́sad iṣṭíḥ
04.004.08	a	árcāmi te sumatíṁ ghóṣy arvā́k sáṁ te vāvā́tā jaratām iyáṁ gī́ḥ
04.004.08	c	sváśvās tvā suráthā marjayemāsmé kṣatrā́ṇi dhārayer ánu dyū́n
04.004.09	a	ihá tvā bhū́ry ā́ cared úpa tmán dóṣāvastar dīdivā́ṁsam ánu dyū́n
04.004.09	c	krī́ḷantas tvā sumánasaḥ sapemābhí dyumnā́ tasthivā́ṁso jánānām
04.004.10	a	yás tvā sváśvaḥ suhiraṇyó agna upayā́ti vásumatā ráthena
04.004.10	c	tásya trātā́ bhavasi tásya sákhā yás ta ātithyám ānuṣág jújoṣat
04.004.11	a	mahó rujāmi bandhútā vácobhis tán mā pitúr gótamād ánv iyāya
04.004.11	c	tváṁ no asyá vácasaś cikiddhi hótar yaviṣṭha sukrato dámūnāḥ
04.004.12	a	ásvapnajas taráṇayaḥ suśévā átandrāso 'vr̥kā́ áśramiṣṭhāḥ
04.004.12	c	té pāyávaḥ sadhryàñco niṣádyā́gne táva naḥ pāntv amūra
04.004.13	a	yé pāyávo māmateyáṁ te agne páśyanto andháṁ duritā́d árakṣan
04.004.13	c	rarákṣa tā́n sukŕ̥to viśvávedā dípsanta íd ripávo nā́ha debhuḥ
04.004.14	a	tváyā vayáṁ sadhanyàs tvótās táva práṇīty aśyāma vā́jān
04.004.14	c	ubhā́ śáṁsā sūdaya satyatāte 'nuṣṭhuyā́ kr̥ṇuhy ahrayāṇa
04.004.15	a	ayā́ te agne samídhā vidhema práti stómaṁ śasyámānaṁ gr̥bhāya
04.004.15	c	dáhāśáso rakṣásaḥ pāhy àsmā́n druhó nidó mitramaho avadyā́t
04.005.01	a	vaiśvānarā́ya mīḷhúṣe sajóṣāḥ kathā́ dāśemāgnáye br̥hád bhā́ḥ
04.005.01	c	ánūnena br̥hatā́ vakṣáthenópa stabhāyad upamín ná ródhaḥ
04.005.02	a	mā́ nindata yá imā́m máhyaṁ rātíṁ devó dadaú mártyāya svadhā́vān
04.005.02	c	pā́kāya gŕ̥tso amŕ̥to vícetā vaiśvānaró nŕ̥tamo yahvó agníḥ
04.005.03	a	sā́ma dvibárhā máhi tigmábhr̥ṣṭiḥ sahásraretā vr̥ṣabhás túviṣmān
04.005.03	c	padáṁ ná gór ápagūḷhaṁ vividvā́n agnír máhyam préd u vocan manīṣā́m
04.005.04	a	prá tā́m̐ agnír babhasat tigmájambhas tápiṣṭhena śocíṣā yáḥ surā́dhāḥ
04.005.04	c	prá yé minánti váruṇasya dhā́ma priyā́ mitrásya cétato dhruvā́ṇi
04.005.05	a	abhrātáro ná yóṣaṇo vyántaḥ patirípo ná jánayo durévāḥ
04.005.05	c	pāpā́saḥ sánto anr̥tā́ asatyā́ idám padám ajanatā gabhīrám
04.005.06	a	idám me agne kíyate pāvakā́minate gurúm bhāráṁ ná mánma
04.005.06	c	br̥hád dadhātha dhr̥ṣatā́ gabhīráṁ yahvám pr̥ṣṭhám práyasā saptádhātu
04.005.07	a	tám ín nv èvá samanā́ samānám abhí krátvā punatī́ dhītír aśyāḥ
04.005.07	c	sasásya cármann ádhi cā́ru pŕ̥śner ágre rupá ā́rupitaṁ jábāru
04.005.08	a	pravā́cyaṁ vácasaḥ kím me asyá gúhā hitám úpa niṇíg vadanti
04.005.08	c	yád usríyāṇām ápa vā́r iva vrán pā́ti priyáṁ rupó ágram padáṁ véḥ
04.005.09	a	idám u tyán máhi mahā́m ánīkaṁ yád usríyā sácata pūrvyáṁ gaúḥ
04.005.09	c	r̥tásya padé ádhi dī́dyānaṁ gúhā raghuṣyád raghuyád viveda
04.005.10	a	ádha dyutānáḥ pitróḥ sácāsā́manuta gúhyaṁ cā́ru pŕ̥śneḥ
04.005.10	c	mātúṣ padé paramé ánti ṣád gór vŕ̥ṣṇaḥ śocíṣaḥ práyatasya jihvā́
04.005.11	a	r̥táṁ voce námasā pr̥chyámānas távāśásā jātavedo yádīdám
04.005.11	c	tvám asyá kṣayasi yád dha víśvaṁ diví yád u dráviṇaṁ yát pr̥thivyā́m
04.005.12	a	kíṁ no asyá dráviṇaṁ kád dha rátnaṁ ví no voco jātavedaś cikitvā́n
04.005.12	c	gúhā́dhvanaḥ paramáṁ yán no asyá réku padáṁ ná nidānā́ áganma
04.005.13	a	kā́ maryā́dā vayúnā kád dha vāmám áchā gamema raghávo ná vā́jam
04.005.13	c	kadā́ no devī́r amŕ̥tasya pátnīḥ sū́ro várṇena tatanann uṣā́saḥ
04.005.14	a	aniréṇa vácasā phalgvèna pratī́tyena kr̥dhúnātr̥pā́saḥ
04.005.14	c	ádhā té agne kím ihā́ vadanty anāyudhā́sa ā́satā sacantām
04.005.15	a	asyá śriyé samidhānásya vŕ̥ṣṇo vásor ánīkaṁ dáma ā́ ruroca
04.005.15	c	rúśad vásānaḥ sudŕ̥śīkarūpaḥ kṣitír ná rāyā́ puruvā́ro adyaut
04.006.01	a	ūrdhvá ū ṣú ṇo adhvarasya hotar ágne tíṣṭha devátātā yájīyān
04.006.01	c	tváṁ hí víśvam abhy ási mánma prá vedhásaś cit tirasi manīṣā́m
04.006.02	a	ámūro hótā ny àsādi vikṣv àgnír mandró vidátheṣu prácetāḥ
04.006.02	c	ūrdhvám bhānúṁ savitévāśren méteva dhūmáṁ stabhāyad úpa dyā́m
04.006.03	a	yatā́ sujūrṇī́ rātínī ghr̥tā́cī pradakṣiṇíd devátātim urāṇáḥ
04.006.03	c	úd u svárur navajā́ nā́kráḥ paśvó anakti súdhitaḥ sumékaḥ
04.006.04	a	stīrṇé barhíṣi samidhāné agnā́ ūrdhvó adhvaryúr jujuṣāṇó asthāt
04.006.04	c	páry agníḥ paśupā́ ná hótā triviṣṭy èti pradíva urāṇáḥ
04.006.05	a	pári tmánā mitádrur eti hótāgnír mandró mádhuvacā r̥tā́vā
04.006.05	c	drávanty asya vājíno ná śókā bháyante víśvā bhúvanā yád ábhrāṭ
04.006.06	a	bhadrā́ te agne svanīka saṁdŕ̥g ghorásya sató víṣuṇasya cā́ruḥ
04.006.06	c	ná yát te śocís támasā váranta ná dhvasmā́nas tanvīā̀ répa ā́ dhuḥ
04.006.07	a	ná yásya sā́tur jánitor ávāri ná mātárāpitárā nū́ cid iṣṭaú
04.006.07	c	ádhā mitró ná súdhitaḥ pāvakò 'gnír dīdāya mā́nuṣīṣu vikṣú
04.006.08	a	dvír yám páñca jī́janan saṁvásānāḥ svásāro agním mā́nuṣīṣu vikṣú
04.006.08	c	uṣarbúdham atharyò ná dántaṁ śukráṁ svā́sam paraśúṁ ná tigmám
04.006.09	a	táva tyé agne haríto ghr̥tasnā́ róhitāsa r̥jváñcaḥ sváñcaḥ
04.006.09	c	aruṣā́so vŕ̥ṣaṇa r̥jumuṣkā́ ā́ devátātim ahvanta dasmā́ḥ
04.006.10	a	yé ha tyé te sáhamānā ayā́sas tveṣā́so agne arcáyaś cáranti
04.006.10	c	śyenā́so ná duvasanā́so árthaṁ tuviṣvaṇáso mā́rutaṁ ná śárdhaḥ
04.006.11	a	ákāri bráhma samidhāna túbhyaṁ śáṁsāty uktháṁ yájate vy ūā̀ dhāḥ
04.006.11	c	hótāram agním mánuṣo ní ṣedur namasyánta uśíjaḥ śáṁsam āyóḥ
04.007.01	a	ayám ihá prathamó dhāyi dhātŕ̥bhir hótā yájiṣṭho adhvaréṣv ī́ḍyaḥ
04.007.01	c	yám ápnavāno bhŕ̥gavo virurucúr váneṣu citráṁ vibhvàṁ viśé viśe
04.007.02	a	ágne kadā́ ta ānuṣág bhúvad devásya cétanam
04.007.02	c	ádhā hí tvā jagr̥bhriré mártāso vikṣv ī́ḍyam
04.007.03	a	r̥tā́vānaṁ vícetasam páśyanto dyā́m iva stŕ̥bhiḥ
04.007.03	c	víśveṣām adhvarā́ṇāṁ haskartā́raṁ dáme dame
04.007.04	a	āśúṁ dūtáṁ vivásvato víśvā yáś carṣaṇī́r abhí
04.007.04	c	ā́ jabhruḥ ketúm āyávo bhŕ̥gavāṇaṁ viśé viśe
04.007.05	a	tám īṁ hótāram ānuṣák cikitvā́ṁsaṁ ní ṣedire
04.007.05	c	raṇvám pāvakáśociṣaṁ yájiṣṭhaṁ saptá dhā́mabhiḥ
04.007.06	a	táṁ śáśvatīṣu mātŕ̥ṣu vána ā́ vītám áśritam
04.007.06	c	citráṁ sántaṁ gúhā hitáṁ suvédaṁ kūcidarthínam
04.007.07	a	sasásya yád víyutā sásminn ū́dhann r̥tásya dhā́man raṇáyanta devā́ḥ
04.007.07	c	mahā́m̐ agnír námasā rātáhavyo vér adhvarā́ya sádam íd r̥tā́vā
04.007.08	a	vér adhvarásya dūtyāā̀ni vidvā́n ubhé antā́ ródasī saṁcikitvā́n
04.007.08	c	dūtá īyase pradíva urāṇó vidúṣṭaro divá āródhanāni
04.007.09	a	kr̥ṣṇáṁ ta éma rúśataḥ puró bhā́ś cariṣṇv àrcír vápuṣām íd ékam
04.007.09	c	yád ápravītā dádhate ha gárbhaṁ sadyáś cij jātó bhávasī́d u dūtáḥ
04.007.10	a	sadyó jātásya dádr̥śānam ójo yád asya vā́to anuvā́ti śocíḥ
04.007.10	c	vr̥ṇákti tigmā́m ataséṣu jihvā́ṁ sthirā́ cid ánnā dayate ví jámbhaiḥ
04.007.11	a	tr̥ṣú yád ánnā tr̥ṣúṇā vavákṣa tr̥ṣúṁ dūtáṁ kr̥ṇute yahvó agníḥ
04.007.11	c	vā́tasya meḷíṁ sacate nijū́rvann āśúṁ ná vājayate hinvé árvā
04.008.01	a	dūtáṁ vo viśvávedasaṁ havyavā́ham ámartyam
04.008.01	c	yájiṣṭham r̥ñjase girā́
04.008.02	a	sá hí védā vásudhitim mahā́m̐ āródhanaṁ diváḥ
04.008.02	c	sá devā́m̐ éhá vakṣati
04.008.03	a	sá veda devá ānámaṁ devā́m̐ r̥tāyaté dáme
04.008.03	c	dā́ti priyā́ṇi cid vásu
04.008.04	a	sá hótā séd u dūtyàṁ cikitvā́m̐ antár īyate
04.008.04	c	vidvā́m̐ āródhanaṁ diváḥ
04.008.05	a	té syāma yé agnáye dadāśúr havyádātibhiḥ
04.008.05	c	yá īm púṣyanta indhaté
04.008.06	a	té rāyā́ té suvī́ryaiḥ sasavā́ṁso ví śr̥ṇvire
04.008.06	c	yé agnā́ dadhiré dúvaḥ
04.008.07	a	asmé rā́yo divé dive sáṁ carantu puruspŕ̥haḥ
04.008.07	c	asmé vā́jāsa īratām
04.008.08	a	sá vípraś carṣaṇīnā́ṁ śávasā mā́nuṣāṇām
04.008.08	c	áti kṣipréva vidhyati
04.009.01	a	ágne mr̥ḷá mahā́m̐ asi yá īm ā́ devayúṁ jánam
04.009.01	c	iyétha barhír āsádam
04.009.02	a	sá mā́nuṣīṣu dūḷábho vikṣú prāvī́r ámartyaḥ
04.009.02	c	dūtó víśveṣām bhuvat
04.009.03	a	sá sádma pári ṇīyate hótā mandró díviṣṭiṣu
04.009.03	c	utá pótā ní ṣīdati
04.009.04	a	utá gnā́ agnír adhvará utó gr̥hápatir dáme
04.009.04	c	utá brahmā́ ní ṣīdati
04.009.05	a	véṣi hy àdhvarīyatā́m upavaktā́ jánānām
04.009.05	b	havyā́ ca mā́nuṣāṇām
04.009.06	a	véṣī́d v asya dūtyàṁ yásya jújoṣo adhvarám
04.009.06	b	havyám mártasya vóḷhave
04.009.07	a	asmā́kaṁ joṣy adhvarám asmā́kaṁ yajñám aṅgiraḥ
04.009.07	c	asmā́kaṁ śr̥ṇudhī hávam
04.009.08	a	pári te dūḷábho rátho 'smā́m̐ aśnotu viśvátaḥ
04.009.08	c	yéna rákṣasi dāśúṣaḥ
04.010.01	a	ágne tám adyā́śvaṁ ná stómaiḥ krátuṁ ná bhadráṁ hr̥dispŕ̥śam
04.010.01	c	r̥dhyā́mā ta óhaiḥ
04.010.02	a	ádhā hy àgne krátor bhadrásya dákṣasya sādhóḥ
04.010.02	c	rathī́r r̥tásya br̥ható babhū́tha
04.010.03	a	ebhír no arkaír bhávā no arvā́ṅ svàr ṇá jyótiḥ
04.010.03	c	ágne víśvebhiḥ sumánā ánīkaiḥ
04.010.04	a	ābhíṣ ṭe adyá gīrbhír gr̥ṇántó 'gne dā́śema
04.010.04	c	prá te divó ná stanayanti śúṣmāḥ
04.010.05	a	táva svā́diṣṭhā́gne sáṁdr̥ṣṭir idā́ cid áhna idā́ cid aktóḥ
04.010.05	c	śriyé rukmó ná rocata upāké
04.010.06	a	ghr̥táṁ ná pūtáṁ tanū́r arepā́ḥ śúci híraṇyam
04.010.06	c	tát te rukmó ná rocata svadhāvaḥ
04.010.07	a	kr̥táṁ cid dhí ṣmā sánemi dvéṣó 'gna inóṣi mártāt
04.010.07	c	itthā́ yájamānād r̥tāvaḥ
04.010.08	a	śivā́ naḥ sakhyā́ sántu bhrātrā́gne devéṣu yuṣmé
04.010.08	c	sā́ no nā́bhiḥ sádane sásminn ū́dhan
04.011.01	a	bhadráṁ te agne sahasinn ánīkam upāká ā́ rocate sū́ryasya
04.011.01	c	rúśad dr̥śé dadr̥śe naktayā́ cid árūkṣitaṁ dr̥śá ā́ rūpé ánnam
04.011.02	a	ví ṣāhy agne gr̥ṇaté manīṣā́ṁ kháṁ vépasā tuvijāta stávānaḥ
04.011.02	c	víśvebhir yád vāvánaḥ śukra devaís tán no rāsva sumaho bhū́ri mánma
04.011.03	a	tvád agne kā́vyā tván manīṣā́s tvád ukthā́ jāyante rā́dhyāni
04.011.03	c	tvád eti dráviṇaṁ vīrápeśā itthā́dhiye dāśúṣe mártyāya
04.011.04	a	tvád vājī́ vājambharó víhāyā abhiṣṭikŕ̥j jāyate satyáśuṣmaḥ
04.011.04	c	tvád rayír devájūto mayobhús tvád āśúr jūjuvā́m̐ agne árvā
04.011.05	a	tvā́m agne prathamáṁ devayánto devám mártā amr̥ta mandrájihvam
04.011.05	c	dveṣoyútam ā́ vivāsanti dhībhír dámūnasaṁ gr̥hápatim ámūram
04.011.06	a	āré asmád ámatim āré áṁha āré víśvāṁ durmatíṁ yán nipā́si
04.011.06	c	doṣā́ śiváḥ sahasaḥ sūno agne yáṁ devá ā́ cit sácase svastí
04.012.01	a	yás tvā́m agna inádhate yatásruk trís te ánnaṁ kr̥ṇávat sásminn áhan
04.012.01	c	sá sú dyumnaír abhy àstu prasákṣat táva krátvā jātavedaś cikitvā́n
04.012.02	a	idhmáṁ yás te jabhárac chaśramāṇó mahó agne ánīkam ā́ saparyán
04.012.02	c	sá idhānáḥ práti doṣā́m uṣā́sam púṣyan rayíṁ sacate ghnánn amítrān
04.012.03	a	agnír īśe br̥hatáḥ kṣatríyasyāgnír vā́jasya paramásya rāyáḥ
04.012.03	c	dádhāti rátnaṁ vidhaté yáviṣṭho vy āā̀nuṣáṅ mártyāya svadhā́vān
04.012.04	a	yác cid dhí te puruṣatrā́ yaviṣṭhā́cittibhiś cakr̥mā́ kác cid ā́gaḥ
04.012.04	c	kr̥dhī́ ṣv àsmā́m̐ áditer ánāgān vy énāṁsi śiśratho víṣvag agne
04.012.05	a	maháś cid agna énaso abhī́ka ūrvā́d devā́nām utá mártyānām
04.012.05	c	mā́ te sákhāyaḥ sádam íd riṣāma yáchā tokā́ya tánayāya śáṁ yóḥ
04.012.06	a	yáthā ha tyád vasavo gauryàṁ cit padí ṣitā́m ámuñcatā yajatrāḥ
04.012.06	c	evó ṣv àsmán muñcatā vy áṁhaḥ prá tāry agne prataráṁ na ā́yuḥ
04.013.01	a	práty agnír uṣásām ágram akhyad vibhātīnā́ṁ sumánā ratnadhéyam
04.013.01	c	yātám aśvinā sukŕ̥to duroṇám út sū́ryo jyótiṣā devá eti
04.013.02	a	ūrdhvám bhānúṁ savitā́ devó aśred drapsáṁ dávidhvad gaviṣó ná sátvā
04.013.02	c	ánu vratáṁ váruṇo yanti mitró yát sū́ryaṁ divy āā̀roháyanti
04.013.03	a	yáṁ sīm ákr̥ṇvan támase vipŕ̥ce dhruvákṣemā ánavasyanto ártham
04.013.03	c	táṁ sū́ryaṁ harítaḥ saptá yahvī́ spáśaṁ víśvasya jágato vahanti
04.013.04	a	váhiṣṭhebhir viháran yāsi tántum avavyáyann ásitaṁ deva vásma
04.013.04	c	dávidhvato raśmáyaḥ sū́ryasya cármevā́vādhus támo apsv àntáḥ
04.013.05	a	ánāyato ánibaddhaḥ kathā́yáṁ nyàṅṅ uttānó 'va padyate ná
04.013.05	b	káyā yāti svadháyā kó dadarśa divá skambháḥ sámr̥taḥ pāti nā́kam
04.014.01	a	práty agnír uṣáso jātávedā ákhyad devó rócamānā máhobhiḥ
04.014.01	c	ā́ nāsatyorugāyā́ ráthenemáṁ yajñám úpa no yātam ácha
04.014.02	a	ūrdhváṁ ketúṁ savitā́ devó aśrej jyótir víśvasmai bhúvanāya kr̥ṇván
04.014.02	c	ā́prā dyā́vāpr̥thivī́ antárikṣaṁ ví sū́ryo raśmíbhiś cékitānaḥ
04.014.03	a	āváhanty aruṇī́r jyótiṣā́gān mahī́ citrā́ raśmíbhiś cékitānā
04.014.03	c	prabodháyantī suvitā́ya devy ùṣā́ īyate suyújā ráthena
04.014.04	a	ā́ vāṁ váhiṣṭhā ihá té vahantu ráthā áśvāsa uṣáso vyùṣṭau
04.014.04	c	imé hí vām madhupéyāya sómā asmín yajñé vr̥ṣaṇā mādayethām
04.014.05	a	ánāyato ánibaddhaḥ kathā́yáṁ nyàṅṅ uttānó ava padyate ná
04.014.05	c	\!\ káyā yāti svadháyā kó dadarśa divá skambháḥ sámr̥taḥ pāti nā́kam // \!\
04.015.01	a	agnír hótā no adhvaré vājī́ sán pári ṇīyate
04.015.01	c	devó devéṣu yajñíyaḥ
04.015.02	a	pári triviṣṭy àdhvaráṁ yā́ty agnī́ rathī́r iva
04.015.02	c	ā́ devéṣu práyo dádhat
04.015.03	a	pári vā́japatiḥ kavír agnír havyā́ny akramīt
04.015.03	c	dádhad rátnāni dāśúṣe
04.015.04	a	ayáṁ yáḥ sŕ̥ñjaye puró daivavāté samidhyáte
04.015.04	c	dyumā́m̐ amitradámbhanaḥ
04.015.05	a	ásya ghā vīrá ī́vato 'gnér īśīta mártyaḥ
04.015.05	c	tigmájambhasya mīḷhúṣaḥ
04.015.06	a	tám árvantaṁ ná sānasím aruṣáṁ ná diváḥ śíśum
04.015.06	c	marmr̥jyánte divé dive
04.015.07	a	bódhad yán mā háribhyāṁ kumāráḥ sāhadevyáḥ
04.015.07	c	áchā ná hūtá úd aram
04.015.08	a	utá tyā́ yajatā́ hárī kumārā́t sāhadevyā́t
04.015.08	c	práyatā sadyá ā́ dade
04.015.09	a	eṣá vāṁ devāv aśvinā kumāráḥ sāhadevyáḥ
04.015.09	c	dīrghā́yur astu sómakaḥ
04.015.10	a	táṁ yuváṁ devāv aśvinā kumāráṁ sāhadevyám
04.015.10	c	dīrghā́yuṣaṁ kr̥ṇotana
04.016.01	a	ā́ satyó yātu maghávām̐ r̥jīṣī́ drávantv asya háraya úpa naḥ
04.016.01	c	tásmā íd ándhaḥ suṣumā sudákṣam ihā́bhipitváṁ karate gr̥ṇānáḥ
04.016.02	a	áva sya śūrā́dhvano nā́nte 'smín no adyá sávane mandádhyai
04.016.02	c	śáṁsāty ukthám uśáneva vedhā́ś cikitúṣe asuryāā̀ya mánma
04.016.03	a	kavír ná niṇyáṁ vidáthāni sā́dhan vŕ̥ṣā yát sékaṁ vipipānó árcāt
04.016.03	c	divá itthā́ jījanat saptá kārū́n áhnā cic cakrur vayúnā gr̥ṇántaḥ
04.016.04	a	svàr yád védi sudŕ̥śīkam arkaír máhi jyótī rurucur yád dha vástoḥ
04.016.04	c	andhā́ támāṁsi dúdhitā vicákṣe nŕ̥bhyaś cakāra nŕ̥tamo abhíṣṭau
04.016.05	a	vavakṣá índro ámitam r̥jīṣy ùbhé ā́ paprau ródasī mahitvā́
04.016.05	c	átaś cid asya mahimā́ ví recy abhí yó víśvā bhúvanā babhū́va
04.016.06	a	víśvāni śakró náryāṇi vidvā́n apó rireca sákhibhir níkāmaiḥ
04.016.06	c	áśmānaṁ cid yé bibhidúr vácobhir vrajáṁ gómantam uśíjo ví vavruḥ
04.016.07	a	apó vr̥tráṁ vavrivā́ṁsam párāhan prā́vat te vájram pr̥thivī́ sácetāḥ
04.016.07	c	prā́rṇāṁsi samudríyāṇy ainoḥ pátir bhávañ chávasā śūra dhr̥ṣṇo
04.016.08	a	apó yád ádrim puruhūta dárdar āvír bhuvat sarámā pūrvyáṁ te
04.016.08	c	sá no netā́ vā́jam ā́ darṣi bhū́riṁ gotrā́ rujánn áṅgirobhir gr̥ṇānáḥ
04.016.09	a	áchā kavíṁ nr̥maṇo gā abhíṣṭau svàrṣātā maghavan nā́dhamānam
04.016.09	c	ūtíbhis tám iṣaṇo dyumnáhūtau ní māyā́vān ábrahmā dásyur arta
04.016.10	a	ā́ dasyughnā́ mánasā yāhy ástam bhúvat te kútsaḥ sakhyé níkāmaḥ
04.016.10	c	své yónau ní ṣadataṁ sárūpā ví vāṁ cikitsad r̥tacíd dha nā́rī
04.016.11	a	yā́si kútsena sarátham avasyús todó vā́tasya háryor ī́śānaḥ
04.016.11	c	r̥jrā́ vā́jaṁ ná gádhyaṁ yúyūṣan kavír yád áhan pā́ryāya bhū́ṣāt
04.016.12	a	kútsāya śúṣṇam aśúṣaṁ ní barhīḥ prapitvé áhnaḥ kúyavaṁ sahásrā
04.016.12	c	sadyó dásyūn prá mr̥ṇa kutsyéna prá sū́raś cakráṁ vr̥hatād abhī́ke
04.016.13	a	tvám píprum mŕ̥gayaṁ śūśuvā́ṁsam r̥jíśvane vaidathinā́ya randhīḥ
04.016.13	c	pañcāśát kr̥ṣṇā́ ní vapaḥ sahásrā́tkaṁ ná púro jarimā́ ví dardaḥ
04.016.14	a	sū́ra upāké tanvàṁ dádhāno ví yát te céty amŕ̥tasya várpaḥ
04.016.14	c	mr̥gó ná hastī́ táviṣīm uṣāṇáḥ siṁhó ná bhīmá ā́yudhāni bíbhrat
04.016.15	a	índraṁ kā́mā vasūyánto agman svàrmīḷhe ná sávane cakānā́ḥ
04.016.15	c	śravasyávaḥ śaśamānā́sa ukthaír óko ná raṇvā́ sudŕ̥śīva puṣṭíḥ
04.016.16	a	tám íd va índraṁ suhávaṁ huvema yás tā́ cakā́ra náryā purū́ṇi
04.016.16	c	yó mā́vate jaritré gádhyaṁ cin makṣū́ vā́jam bhárati spārhárādhāḥ
04.016.17	a	tigmā́ yád antár aśániḥ pátāti kásmiñ cic chūra muhuké jánānām
04.016.17	c	ghorā́ yád arya sámr̥tir bhávāty ádha smā nas tanvò bodhi gopā́ḥ
04.016.18	a	bhúvo 'vitā́ vāmádevasya dhīnā́m bhúvaḥ sákhāvr̥kó vā́jasātau
04.016.18	c	tvā́m ánu prámatim ā́ jaganmoruśáṁso jaritré viśvádha syāḥ
04.016.19	a	ebhír nŕ̥bhir indra tvāyúbhiṣ ṭvā maghávadbhir maghavan víśva ājaú
04.016.19	c	dyā́vo ná dyumnaír abhí sánto aryáḥ kṣapó madema śarádaś ca pūrvī́ḥ
04.016.20	a	evéd índrāya vr̥ṣabhā́ya vŕ̥ṣṇe bráhmākarma bhŕ̥gavo ná rátham
04.016.20	c	nū́ cid yáthā naḥ sakhyā́ viyóṣad ásan na ugrò 'vitā́ tanūpā́ḥ
04.016.21	a	nū́ ṣṭutá indra nū́ gr̥ṇāná íṣaṁ jaritré nadyò ná pīpeḥ
04.016.21	c	ákāri te harivo bráhma návyaṁ dhiyā́ syāma rathyàḥ sadāsā́ḥ
04.017.01	a	tvám mahā́m̐ indra túbhyaṁ ha kṣā́ ánu kṣatrám maṁhánā manyata dyaúḥ
04.017.01	c	tváṁ vr̥tráṁ śávasā jaghanvā́n sr̥jáḥ síndhūm̐r áhinā jagrasānā́n
04.017.02	a	táva tviṣó jániman rejata dyaú réjad bhū́mir bhiyásā svásya manyóḥ
04.017.02	c	r̥ghāyánta subhvàḥ párvatāsa ā́rdan dhánvāni saráyanta ā́paḥ
04.017.03	a	bhinád giríṁ śávasā vájram iṣṇánn āviṣkr̥ṇvānáḥ sahasāná ójaḥ
04.017.03	c	vádhīd vr̥tráṁ vájreṇa mandasānáḥ sárann ā́po jávasā hatávr̥ṣṇīḥ
04.017.04	a	suvī́ras te janitā́ manyata dyaúr índrasya kartā́ svápastamo bhūt
04.017.04	c	yá īṁ jajā́na svaryàṁ suvájram ánapacyutaṁ sádaso ná bhū́ma
04.017.05	a	yá éka ic cyāváyati prá bhū́mā rā́jā kr̥ṣṭīnā́m puruhūtá índraḥ
04.017.05	c	satyám enam ánu víśve madanti rātíṁ devásya gr̥ṇató maghónaḥ
04.017.06	a	satrā́ sómā abhavann asya víśve satrā́ mádāso br̥ható mádiṣṭhāḥ
04.017.06	c	satrā́bhavo vásupatir vásūnāṁ dátre víśvā adhithā indra kr̥ṣṭī́ḥ
04.017.07	a	tvám ádha prathamáṁ jā́yamānó 'me víśvā adhithā indra kr̥ṣṭī́ḥ
04.017.07	c	tvám práti praváta āśáyānam áhiṁ vájreṇa maghavan ví vr̥ścaḥ
04.017.08	a	satrāháṇaṁ dā́dhr̥ṣiṁ túmram índram mahā́m apāráṁ vr̥ṣabháṁ suvájram
04.017.08	c	hántā yó vr̥tráṁ sánitotá vā́jaṁ dā́tā maghā́ni maghávā surā́dhāḥ
04.017.09	a	ayáṁ vŕ̥taś cātayate samīcī́r yá ājíṣu maghávā śr̥ṇvá ékaḥ
04.017.09	c	ayáṁ vā́jam bharati yáṁ sanóty asyá priyā́saḥ sakhyé syāma
04.017.10	a	ayáṁ śr̥ṇve ádha jáyann utá ghnánn ayám utá prá kr̥ṇute yudhā́ gā́ḥ
04.017.10	c	yadā́ satyáṁ kr̥ṇuté manyúm índro víśvaṁ dr̥ḷhám bhayata éjad asmāt
04.017.11	a	sám índro gā́ ajayat sáṁ híraṇyā sám aśviyā́ maghávā yó ha pūrvī́ḥ
04.017.11	c	ebhír nŕ̥bhir nŕ̥tamo asya śākaí rāyó vibhaktā́ sambharáś ca vásvaḥ
04.017.12	a	kíyat svid índro ádhy eti mātúḥ kíyat pitúr janitúr yó jajā́na
04.017.12	c	yó asya śúṣmam muhukaír íyarti vā́to ná jūtá stanáyadbhir abhraíḥ
04.017.13	a	kṣiyántaṁ tvam ákṣiyantaṁ kr̥ṇotī́yarti reṇúm maghávā samóham
04.017.13	c	vibhañjanúr aśánimām̐ iva dyaúr utá stotā́ram maghávā vásau dhāt
04.017.14	a	ayáṁ cakrám iṣaṇat sū́ryasya ny étaśaṁ rīramat sasr̥māṇám
04.017.14	b	ā́ kr̥ṣṇá īṁ juhurāṇó jigharti tvacó budhné rájaso asyá yónau
04.017.15	a	ásiknyāṁ yájamāno ná hótā
04.017.16	a	gavyánta índraṁ sakhyā́ya víprā aśvāyánto vŕ̥ṣaṇaṁ vājáyantaḥ
04.017.16	c	janīyánto janidā́m ákṣitotim ā́ cyāvayāmo 'vaté ná kóśam
04.017.17	a	trātā́ no bodhi dádr̥śāna āpír abhikhyātā́ marḍitā́ somyā́nām
04.017.17	c	sákhā pitā́ pitŕ̥tamaḥ pitr̥r̥ṇā́ṁ kártem ulokám uśaté vayodhā́ḥ
04.017.18	a	sakhīyatā́m avitā́ bodhi sákhā gr̥ṇāná indra stuvaté váyo dhāḥ
04.017.18	c	vayáṁ hy ā́ te cakr̥mā́ sabā́dha ābhíḥ śámībhir maháyanta indra
04.017.19	a	stutá índro maghávā yád dha vr̥trā́ bhū́rīṇy éko apratī́ni hanti
04.017.19	c	asyá priyó jaritā́ yásya śárman nákir devā́ vāráyante ná mártāḥ
04.017.20	a	evā́ na índro maghávā virapśī́ kárat satyā́ carṣaṇīdhŕ̥d anarvā́
04.017.20	c	tváṁ rā́jā janúṣāṁ dhehy asmé ádhi śrávo mā́hinaṁ yáj jaritré
04.017.21	a	nū́ ṣṭutá indra nū́ gr̥ṇāná íṣaṁ jaritré nadyò ná pīpeḥ
04.017.21	c	ákāri te harivo bráhma návyaṁ dhiyā́ syāma rathyàḥ sadāsā́ḥ
04.018.01	a	ayám pánthā ánuvittaḥ purāṇó yáto devā́ udájāyanta víśve
04.018.01	c	átaś cid ā́ janiṣīṣṭa právr̥ddho mā́ mātáram amuyā́ páttave kaḥ
04.018.02	a	nā́hám áto nír ayā durgáhaitát tiraścátā pārśvā́n nír gamāṇi
04.018.02	c	bahū́ni me ákr̥tā kártvāni yúdhyai tvena sáṁ tvena pr̥chai
04.018.03	a	parāyatī́m mātáram ánv acaṣṭa ná nā́nu gāny ánu nū́ gamāni
04.018.03	c	tváṣṭur gr̥hé apibat sómam índraḥ śatadhanyàṁ camvòḥ sutásya
04.018.04	a	kíṁ sá ŕ̥dhak kr̥ṇavad yáṁ sahásram māsó jabhā́ra śarádaś ca pūrvī́ḥ
04.018.04	c	nahī́ nv àsya pratimā́nam ásty antár jātéṣūtá yé jánitvāḥ
04.018.05	a	avadyám iva mányamānā gúhākar índram mātā́ vīryèṇā nyr̥̀ṣṭam
04.018.05	c	áthód asthāt svayám átkaṁ vásāna ā́ ródasī apr̥ṇāj jā́yamānaḥ
04.018.06	a	etā́ arṣanty alalābhávantīr r̥tā́varīr iva saṁkróśamānāḥ
04.018.06	c	etā́ ví pr̥cha kím idám bhananti kám ā́po ádrim paridhíṁ rujanti
04.018.07	a	kím u ṣvid asmai nivído bhananténdrasyāvadyáṁ didhiṣanta ā́paḥ
04.018.07	c	mámaitā́n putró mahatā́ vadhéna vr̥tráṁ jaghanvā́m̐ asr̥jad ví síndhūn
04.018.08	a	mámac caná tvā yuvatíḥ parā́sa mámac caná tvā kuṣávā jagā́ra
04.018.08	c	mámac cid ā́paḥ śíśave mamr̥ḍyur mámac cid índraḥ sáhasód atiṣṭhat
04.018.09	a	mámac caná te maghavan vyàṁso nivividhvā́m̐ ápa hánū jaghā́na
04.018.09	c	ádhā níviddha úttaro babhūvā́ñ chíro dāsásya sám piṇak vadhéna
04.018.10	a	gr̥ṣṭíḥ sasūva stháviraṁ tavāgā́m anādhr̥ṣyáṁ vr̥ṣabháṁ túmram índram
04.018.10	c	árīḷhaṁ vatsáṁ caráthāya mātā́ svayáṁ gātúṁ tanvà ichámānam
04.018.11	a	utá mātā́ mahiṣám ánv avenad amī́ tvā jahati putra devā́ḥ
04.018.11	c	áthābravīd vr̥trám índro haniṣyán sákhe viṣṇo vitaráṁ ví kramasva
04.018.12	a	kás te mātáraṁ vidhávām acakrac chayúṁ kás tvā́m ajighāṁsac cárantam
04.018.12	c	kás te devó ádhi mārḍīká āsīd yát prā́kṣiṇāḥ pitáram pādagŕ̥hya
04.018.13	a	ávartyā śúna āntrā́ṇi pece ná devéṣu vivide marḍitā́ram
04.018.13	c	ápaśyaṁ jāyā́m ámahīyamānām ádhā me śyenó mádhv ā́ jabhāra
04.019.01	a	evā́ tvā́m indra vajrinn átra víśve devā́saḥ suhávāsa ū́māḥ
04.019.01	c	mahā́m ubhé ródasī vr̥ddhám r̥ṣváṁ nír ékam íd vr̥ṇate vr̥trahátye
04.019.02	a	ávāsr̥janta jívrayo ná devā́ bhúvaḥ samrā́ḷ indra satyáyoniḥ
04.019.02	c	áhann áhim pariśáyānam árṇaḥ prá vartanī́r arado viśvádhenāḥ
04.019.03	a	átr̥pṇuvantaṁ víyatam abudhyám ábudhyamānaṁ suṣupāṇám indra
04.019.03	c	saptá práti praváta āśáyānam áhiṁ vájreṇa ví riṇā aparván
04.019.04	a	ákṣodayac chávasā kṣā́ma budhnáṁ vā́r ṇá vā́tas táviṣībhir índraḥ
04.019.04	c	dr̥ḷhā́ny aubhnād uśámāna ójó 'vābhinat kakúbhaḥ párvatānām
04.019.05	a	abhí prá dadrur jánayo ná gárbhaṁ ráthā iva prá yayuḥ sākám ádrayaḥ
04.019.05	c	átarpayo visŕ̥ta ubjá ūrmī́n tváṁ vr̥tā́m̐ ariṇā indra síndhūn
04.019.06	a	tvám mahī́m avániṁ viśvádhenāṁ turvī́taye vayyāā̀ya kṣárantīm
04.019.06	c	áramayo námasaíjad árṇaḥ sutaraṇā́m̐ akr̥ṇor indra síndhūn
04.019.07	a	prā́grúvo nabhanvò ná vákvā dhvasrā́ apinvad yuvatī́r r̥tajñā́ḥ
04.019.07	c	dhánvāny ájrām̐ apr̥ṇak tr̥ṣāṇā́m̐ ádhog índra staryò dáṁsupatnīḥ
04.019.08	a	pūrvī́r uṣásaḥ śarádaś ca gūrtā́ vr̥tráṁ jaghanvā́m̐ asr̥jad ví síndhūn
04.019.08	c	páriṣṭhitā atr̥ṇad badbadhānā́ḥ sīrā́ índraḥ srávitave pr̥thivyā́
04.019.09	a	vamrī́bhiḥ putrám agrúvo adānáṁ nivéśanād dhariva ā́ jabhartha
04.019.09	c	vy àndhó akhyad áhim ādadānó nír bhūd ukhachít sám aranta párva
04.019.10	a	prá te pū́rvāṇi káraṇāni viprāvidvā́m̐ āha vidúṣe kárāṁsi
04.019.10	c	yáthā yathā vŕ̥ṣṇyāni svágūrtā́pāṁsi rājan náryā́viveṣīḥ
04.019.11	a	nū́ ṣṭutá indra nū́ gr̥ṇāná íṣaṁ jaritré nadyò ná pīpeḥ
04.019.11	c	ákāri te harivo bráhma návyaṁ dhiyā́ syāma rathyàḥ sadāsā́ḥ
04.020.01	a	ā́ na índro dūrā́d ā́ na āsā́d abhiṣṭikŕ̥d ávase yāsad ugráḥ
04.020.01	c	ójiṣṭhebhir nr̥pátir vájrabāhuḥ saṁgé samátsu turváṇiḥ pr̥tanyū́n
04.020.02	a	ā́ na índro háribhir yātv áchārvācīnó 'vase rā́dhase ca
04.020.02	c	tíṣṭhāti vajrī́ maghávā virapśī́máṁ yajñám ánu no vā́jasātau
04.020.03	a	imáṁ yajñáṁ tvám asmā́kam indra puró dádhat saniṣyasi krátuṁ naḥ
04.020.03	c	śvaghnī́va vajrin sanáye dhánānāṁ tváyā vayám aryá ājíṁ jayema
04.020.04	a	uśánn u ṣú ṇaḥ sumánā upāké sómasya nú súṣutasya svadhāvaḥ
04.020.04	c	pā́ indra prátibhr̥tasya mádhvaḥ sám ándhasā mamadaḥ pr̥ṣṭhyèna
04.020.05	a	ví yó rarapśá ŕ̥ṣibhir návebhir vr̥kṣó ná pakváḥ sŕ̥ṇyo ná jétā
04.020.05	c	máryo ná yóṣām abhí mányamānó 'chā vivakmi puruhūtám índram
04.020.06	a	girír ná yáḥ svátavām̐ r̥ṣvá índraḥ sanā́d evá sáhase jātá ugráḥ
04.020.06	c	ā́dartā vájraṁ stháviraṁ ná bhīmá udnéva kóśaṁ vásunā nyr̥̀ṣṭam
04.020.07	a	ná yásya vartā́ janúṣā nv ásti ná rā́dhasa āmarītā́ maghásya
04.020.07	c	udvāvr̥ṣāṇás taviṣīva ugrāsmábhyaṁ daddhi puruhūta rāyáḥ
04.020.08	a	ī́kṣe rāyáḥ kṣáyasya carṣaṇīnā́m utá vrajám apavartā́si gónām
04.020.08	c	śikṣānaráḥ samithéṣu prahā́vān vásvo rāśím abhinetā́si bhū́rim
04.020.09	a	káyā tác chr̥ṇve śácyā śáciṣṭho yáyā kr̥ṇóti múhu kā́ cid r̥ṣváḥ
04.020.09	c	purú dāśúṣe vícayiṣṭho áṁhó 'thā dadhāti dráviṇaṁ jaritré
04.020.10	a	mā́ no mardhīr ā́ bharā daddhí tán naḥ prá dāśúṣe dā́tave bhū́ri yát te
04.020.10	c	návye deṣṇé śasté asmín ta ukthé prá bravāma vayám indra stuvántaḥ
04.020.11	a	nū́ ṣṭutá indra nū́ gr̥ṇāná íṣaṁ jaritré nadyò ná pīpeḥ
04.020.11	c	ákāri te harivo bráhma návyaṁ dhiyā́ syāma rathyàḥ sadāsā́ḥ
04.021.01	a	ā́ yātv índró 'vasa úpa na ihá stutáḥ sadhamā́d astu śū́raḥ
04.021.01	c	vāvr̥dhānás táviṣīr yásya pūrvī́r dyaúr ná kṣatrám abhíbhūti púṣyāt
04.021.02	a	tásyéd ihá stavatha vŕ̥ṣṇyāni tuvidyumnásya tuvirā́dhaso nr̥ŕ̥n
04.021.02	c	yásya krátur vidathyò ná samrā́ṭ sāhvā́n tárutro abhy ásti kr̥ṣṭī́ḥ
04.021.03	a	ā́ yātv índro divá ā́ pr̥thivyā́ makṣū́ samudrā́d utá vā púrīṣāt
04.021.03	c	svàrṇarād ávase no marútvān parāváto vā sádanād r̥tásya
04.021.04	a	sthūrásya rāyó br̥ható yá ī́śe tám u ṣṭavāma vidátheṣv índram
04.021.04	c	yó vāyúnā jáyati gómatīṣu prá dhr̥ṣṇuyā́ náyati vásyo ácha
04.021.05	a	úpa yó námo námasi stabhāyánn íyarti vā́caṁ janáyan yájadhyai
04.021.05	c	r̥ñjasānáḥ puruvā́ra ukthaír éndraṁ kr̥ṇvīta sádaneṣu hótā
04.021.06	a	dhiṣā́ yádi dhiṣaṇyántaḥ saraṇyā́n sádanto ádrim auśijásya góhe
04.021.06	c	ā́ duróṣāḥ pāstyásya hótā yó no mahā́n saṁváraṇeṣu váhniḥ
04.021.07	a	satrā́ yád īm bhārvarásya vŕ̥ṣṇaḥ síṣakti śúṣma stuvaté bhárāya
04.021.07	c	gúhā yád īm auśijásya góhe prá yád dhiyé prā́yase mádāya
04.021.08	a	ví yád várāṁsi párvatasya vr̥ṇvé páyobhir jinvé apā́ṁ jávāṁsi
04.021.08	c	vidád gaurásya gavayásya góhe yádī vā́jāya sudhyò váhanti
04.021.09	a	bhadrā́ te hástā súkr̥totá pāṇī́ prayantā́rā stuvaté rā́dha indra
04.021.09	c	kā́ te níṣattiḥ kím u nó mamatsi kíṁ nód ud u harṣase dā́tavā́ u
04.021.10	a	evā́ vásva índraḥ satyáḥ samrā́ḍ ḍhántā vr̥tráṁ várivaḥ pūráve kaḥ
04.021.10	c	púruṣṭuta krátvā naḥ śagdhi rāyó bhakṣīyá té 'vaso daívyasya
04.021.11	a	nū́ ṣṭutá indra nū́ gr̥ṇāná íṣaṁ jaritré nadyò ná pīpeḥ
04.021.11	c	ákāri te harivo bráhma návyaṁ dhiyā́ syāma rathyàḥ sadāsā́ḥ
04.022.01	a	yán na índro jujuṣé yác ca váṣṭi tán no mahā́n karati śuṣmy ā́ cit
04.022.01	c	bráhma stómam maghávā sómam ukthā́ yó áśmānaṁ śávasā bíbhrad éti
04.022.02	a	vŕ̥ṣā vŕ̥ṣandhiṁ cáturaśrim ásyann ugró bāhúbhyāṁ nŕ̥tamaḥ śácīvān
04.022.02	c	śriyé páruṣṇīm uṣámāṇa ū́rṇāṁ yásyāḥ párvāṇi sakhyā́ya vivyé
04.022.03	a	yó devó devátamo jā́yamāno mahó vā́jebhir mahádbhiś ca śúṣmaiḥ
04.022.03	c	dádhāno vájram bāhvór uśántaṁ dyā́m ámena rejayat prá bhū́ma
04.022.04	a	víśvā ródhāṁsi pravátaś ca pūrvī́r dyaúr r̥ṣvā́j jániman rejata kṣā́ḥ
04.022.04	c	ā́ mātárā bhárati śuṣmy ā́ gór nr̥vát párijman nonuvanta vā́tāḥ
04.022.05	a	tā́ tū́ ta indra maható mahā́ni víśveṣv ít sávaneṣu pravā́cyā
04.022.05	c	yác chūra dhr̥ṣṇo dhr̥ṣatā́ dadhr̥ṣvā́n áhiṁ vájreṇa śávasā́viveṣīḥ
04.022.06	a	tā́ tū́ te satyā́ tuvinr̥mṇa víśvā prá dhenávaḥ sisrate vŕ̥ṣṇa ū́dhnaḥ
04.022.06	c	ádhā ha tvád vr̥ṣamaṇo bhiyānā́ḥ prá síndhavo jávasā cakramanta
04.022.07	a	átrā́ha te harivas tā́ u devī́r ávobhir indra stavanta svásāraḥ
04.022.07	c	yát sīm ánu prá mucó badbadhānā́ dīrghā́m ánu prásitiṁ syandayádhyai
04.022.08	a	pipīḷé aṁśúr mádyo ná síndhur ā́ tvā śámī śaśamānásya śaktíḥ
04.022.08	c	asmadryàk chuśucānásya yamyā āśúr ná raśmíṁ tuvyójasaṁ góḥ
04.022.09	a	asmé várṣiṣṭhā kr̥ṇuhi jyéṣṭhā nr̥mṇā́ni satrā́ sahure sáhāṁsi
04.022.09	c	asmábhyaṁ vr̥trā́ suhánāni randhi jahí vádhar vanúṣo mártyasya
04.022.10	a	asmā́kam ít sú śr̥ṇuhi tvám indrāsmábhyaṁ citrā́m̐ úpa māhi vā́jān
04.022.10	c	asmábhyaṁ víśvā iṣaṇaḥ púraṁdhīr asmā́kaṁ sú maghavan bodhi godā́ḥ
04.022.11	a	nū́ ṣṭutá indra nū́ gr̥ṇāná íṣaṁ jaritré nadyò ná pīpeḥ
04.022.11	c	ákāri te harivo bráhma návyaṁ dhiyā́ syāma rathyàḥ sadāsā́ḥ
04.023.01	a	kathā́ mahā́m avr̥dhat kásya hótur yajñáṁ juṣāṇó abhí sómam ū́dhaḥ
04.023.01	c	píbann uśānó juṣámāṇo ándho vavakṣá r̥ṣváḥ śucaté dhánāya
04.023.02	a	kó asya vīráḥ sadhamā́dam āpa sám ānaṁśa sumatíbhiḥ kó asya
04.023.02	c	kád asya citráṁ cikite kád ūtī́ vr̥dhé bhuvac chaśamānásya yájyoḥ
04.023.03	a	kathā́ śr̥ṇoti hūyámānam índraḥ kathā́ śr̥ṇvánn ávasām asya veda
04.023.03	c	kā́ asya pūrvī́r úpamātayo ha kathaínam āhuḥ pápuriṁ jaritré
04.023.04	a	kathā́ sabā́dhaḥ śaśamānó asya náśad abhí dráviṇaṁ dī́dhyānaḥ
04.023.04	c	devó bhuvan návedā ma r̥tā́nāṁ námo jagr̥bhvā́m̐ abhí yáj jújoṣat
04.023.05	a	kathā́ kád asyā́ uṣáso vyùṣṭau devó mártasya sakhyáṁ jujoṣa
04.023.05	c	kathā́ kád asya sakhyáṁ sákhibhyo yé asmin kā́maṁ suyújaṁ tatasré
04.023.06	a	kím ā́d ámatraṁ sakhyáṁ sákhibhyaḥ kadā́ nú te bhrātrám prá bravāma
04.023.06	c	śriyé sudŕ̥śo vápur asya sárgāḥ svàr ṇá citrátamam iṣa ā́ góḥ
04.023.07	a	drúhaṁ jíghāṁsan dhvarásam anindrā́ṁ tétikte tigmā́ tujáse ánīkā
04.023.07	c	r̥ṇā́ cid yátra r̥ṇayā́ na ugró dūré ájñātā uṣáso babādhé
04.023.08	a	r̥tásya hí śurúdhaḥ sánti pūrvī́r r̥tásya dhītír vr̥jinā́ni hanti
04.023.08	c	r̥tásya ślóko badhirā́ tatarda kárṇā budhānáḥ śucámāna āyóḥ
04.023.09	a	r̥tásya dr̥ḷhā́ dharúṇāni santi purū́ṇi candrā́ vápuṣe vápūṁṣi
04.023.09	c	r̥téna dīrghám iṣaṇanta pŕ̥kṣa r̥téna gā́va r̥tám ā́ viveśuḥ
04.023.10	a	r̥táṁ yemāná r̥tám íd vanoty r̥tásya śúṣmas turayā́ u gavyúḥ
04.023.10	c	r̥tā́ya pr̥thvī́ bahulé gabhīré r̥tā́ya dhenū́ paramé duhāte
04.023.11	a	nū́ ṣṭutá indra nū́ gr̥ṇāná íṣaṁ jaritré nadyò ná pīpeḥ
04.023.11	c	ákāri te harivo bráhma návyaṁ dhiyā́ syāma rathyàḥ sadāsā́ḥ
04.024.01	a	kā́ suṣṭutíḥ śávasaḥ sūnúm índram arvācīnáṁ rā́dhasa ā́ vavartat
04.024.01	c	dadír hí vīró gr̥ṇaté vásūni sá gópatir niṣṣídhāṁ no janāsaḥ
04.024.02	a	sá vr̥trahátye hávyaḥ sá ī́ḍyaḥ sá súṣṭuta índraḥ satyárādhāḥ
04.024.02	c	sá yā́mann ā́ maghávā mártyāya brahmaṇyaté súṣvaye várivo dhāt
04.024.03	a	tám ín náro ví hvayante samīké ririkvā́ṁsas tanvàḥ kr̥ṇvata trā́m
04.024.03	c	mithó yát tyāgám ubháyāso ágman náras tokásya tánayasya sātaú
04.024.04	a	kratūyánti kṣitáyo yóga ugrāśuṣāṇā́so mithó árṇasātau
04.024.04	c	sáṁ yád víśó 'vavr̥tranta yudhmā́ ā́d ín néma indrayante abhī́ke
04.024.05	a	ā́d íd dha néma indriyáṁ yajanta ā́d ít paktíḥ puroḷā́śaṁ riricyāt
04.024.05	c	ā́d ít sómo ví papr̥cyād ásuṣvīn ā́d íj jujoṣa vr̥ṣabháṁ yájadhyai
04.024.06	a	kr̥ṇóty asmai várivo yá itthéndrāya sómam uśaté sunóti
04.024.06	c	sadhrīcī́nena mánasā́vivenan tám ít sákhāyaṁ kr̥ṇute samátsu
04.024.07	a	yá índrāya sunávat sómam adyá pácāt paktī́r utá bhr̥jjā́ti dhānā́ḥ
04.024.07	c	práti manāyór ucáthāni háryan tásmin dadhad vŕ̥ṣaṇaṁ śúṣmam índraḥ
04.024.08	a	yadā́ samaryáṁ vy áced ŕ̥ghāvā dīrgháṁ yád ājím abhy ákhyad aryáḥ
04.024.08	c	ácikradad vŕ̥ṣaṇam pátny áchā duroṇá ā́ níśitaṁ somasúdbhiḥ
04.024.09	a	bhū́yasā vasnám acarat kánīyó 'vikrīto akāniṣam púnar yán
04.024.09	c	sá bhū́yasā kánīyo nā́rirecīd dīnā́ dákṣā ví duhanti prá vāṇám
04.024.10	a	ká imáṁ daśábhir máméndraṁ krīṇāti dhenúbhiḥ
04.024.10	c	yadā́ vr̥trā́ṇi jáṅghanad áthainam me púnar dadat
04.024.11	a	nū́ ṣṭutá indra nū́ gr̥ṇāná íṣaṁ jaritré nadyò ná pīpeḥ
04.024.11	c	ákāri te harivo bráhma návyaṁ dhiyā́ syāma rathyàḥ sadāsā́ḥ
04.025.01	a	kó adyá náryo devákāma uśánn índrasya sakhyáṁ jujoṣa
04.025.01	c	kó vā mahé 'vase pā́ryāya sámiddhe agnaú sutásoma īṭṭe
04.025.02	a	kó nānāma vácasā somyā́ya manāyúr vā bhavati vásta usrā́ḥ
04.025.02	c	ká índrasya yújyaṁ káḥ sakhitváṁ kó bhrātráṁ vaṣṭi kaváye ká ūtī́
04.025.03	a	kó devā́nām ávo adyā́ vr̥ṇīte ká ādityā́m̐ áditiṁ jyótir īṭṭe
04.025.03	c	kásyāśvínāv índro agníḥ sutásyāṁśóḥ pibanti mánasā́vivenam
04.025.04	a	tásmā agnír bhā́rataḥ śárma yaṁsaj jyók paśyāt sū́ryam uccárantam
04.025.04	c	yá índrāya sunávāméty ā́ha náre náryāya nŕ̥tamāya nr̥ṇā́m
04.025.05	a	ná táṁ jinanti bahávo ná dabhrā́ urv àsmā áditiḥ śárma yaṁsat
04.025.05	c	priyáḥ sukŕ̥t priyá índre manāyúḥ priyáḥ suprāvī́ḥ priyó asya somī́
04.025.06	a	suprāvyàḥ prāśuṣā́ḷ eṣá vīráḥ súṣveḥ paktíṁ kr̥ṇute kévaléndraḥ
04.025.06	c	nā́suṣver āpír ná sákhā ná jāmír duṣprāvyò 'vahantéd ávācaḥ
04.025.07	a	ná revátā paṇínā sakhyám índró 'sunvatā sutapā́ḥ sáṁ gr̥ṇīte
04.025.07	c	ā́sya védaḥ khidáti hánti nagnáṁ ví súṣvaye paktáye kévalo bhūt
04.025.08	a	índram páré 'vare madhyamā́sa índraṁ yā́ntó 'vasitāsa índram
04.025.08	c	índraṁ kṣiyánta utá yúdhyamānā índraṁ náro vājayánto havante
04.026.01	a	ahám mánur abhavaṁ sū́ryaś cāháṁ kakṣī́vām̐ ŕ̥ṣir asmi vípraḥ
04.026.01	c	aháṁ kútsam ārjuneyáṁ ny r̥̀ñje 'háṁ kavír uśánā páśyatā mā
04.026.02	a	ahám bhū́mim adadām ā́ryāyāháṁ vr̥ṣṭíṁ dāśúṣe mártyāya
04.026.02	c	ahám apó anayaṁ vāvaśānā́ máma devā́so ánu kétam āyan
04.026.03	a	ahám púro mandasānó vy a .ìraṁ náva sākáṁ navatī́ḥ śámbarasya
04.026.03	c	śatatamáṁ veśyàṁ sarvátātā dívodāsam atithigváṁ yád ā́vam
04.026.04	a	prá sú ṣá víbhyo maruto vír astu prá śyenáḥ śyenébhya āśupátvā
04.026.04	c	acakráyā yát svadháyā suparṇó havyám bháran mánave devájuṣṭam
04.026.05	a	bhárad yádi vír áto vévijānaḥ pathórúṇā mánojavā asarji
04.026.05	c	tū́yaṁ yayau mádhunā somyénotá śrávo vivide śyenó átra
04.026.06	a	r̥jīpī́ śyenó dádamāno aṁśúm parāvátaḥ śakunó mandrám mádam
04.026.06	c	sómam bharad dādr̥hāṇó devā́vān divó amúṣmād úttarād ādā́ya
04.026.07	a	ādā́ya śyenó abharat sómaṁ sahásraṁ savā́m̐ ayútaṁ ca sākám
04.026.07	c	átrā púraṁdhir ajahād árātīr máde sómasya mūrā́ ámūraḥ
04.027.01	a	gárbhe nú sánn ánv eṣām avedam aháṁ devā́nāṁ jánimāni víśvā
04.027.01	c	śatám mā púra ā́yasīr arakṣann ádha śyenó javásā nír adīyam
04.027.02	a	ná ghā sá mā́m ápa jóṣaṁ jabhārābhī́m āsa tvákṣasā vīryèṇa
04.027.02	c	īrmā́ púraṁdhir ajahād árātīr utá vā́tām̐ atarac chū́śuvānaḥ
04.027.03	a	áva yác chyenó ásvanīd ádha dyór ví yád yádi vā́ta ūhúḥ púraṁdhim
04.027.03	c	sr̥jád yád asmā áva ha kṣipáj jyā́ṁ kr̥śā́nur ástā mánasā bhuraṇyán
04.027.04	a	r̥jipyá īm índrāvato ná bhujyúṁ śyenó jabhāra br̥ható ádhi ṣṇóḥ
04.027.04	c	antáḥ patat patatry àsya parṇám ádha yā́mani prásitasya tád véḥ
04.027.05	a	ádha śvetáṁ kaláśaṁ góbhir aktám āpipyānám maghávā śukrám ándhaḥ
04.027.05	c	adhvaryúbhiḥ práyatam mádhvo ágram índro mádāya práti dhat píbadhyai
04.027.05	e	śū́ro mádāya práti dhat píbadhyai
04.028.01	a	tvā́ yujā́ táva tát soma sakhyá índro apó mánave sasrútas kaḥ
04.028.01	c	áhann áhim áriṇāt saptá síndhūn ápāvr̥ṇod ápihiteva khā́ni
04.028.02	a	tvā́ yujā́ ní khidat sū́ryasyéndraś cakráṁ sáhasā sadyá indo
04.028.02	c	ádhi ṣṇúnā br̥hatā́ vártamānam mahó druhó ápa viśvā́yu dhāyi
04.028.03	a	áhann índro ádahad agnír indo purā́ dásyūn madhyáṁdinād abhī́ke
04.028.03	c	durgé duroṇé krátvā ná yātā́m purū́ sahásrā śárvā ní barhīt
04.028.04	a	víśvasmāt sīm adhamā́m̐ indra dásyūn víśo dā́sīr akr̥ṇor apraśastā́ḥ
04.028.04	c	ábādhethām ámr̥ṇataṁ ní śátrūn ávindethām ápacitiṁ vádhatraiḥ
04.028.05	a	evā́ satyám maghavānā yuváṁ tád índraś ca somorvám áśvyaṁ góḥ
04.028.05	c	ā́dardr̥tam ápihitāny áśnā riricáthuḥ kṣā́ś cit tatr̥dānā́
04.029.01	a	ā́ na stutá úpa vā́jebhir ūtī́ índra yāhí háribhir mandasānáḥ
04.029.01	c	tiráś cid aryáḥ sávanā purū́ṇy āṅgūṣébhir gr̥ṇānáḥ satyárādhāḥ
04.029.02	a	ā́ hí ṣmā yā́ti náryaś cikitvā́n hūyámānaḥ sotŕ̥bhir úpa yajñám
04.029.02	c	sváśvo yó ábhīrur mányamānaḥ suṣvāṇébhir mádati sáṁ ha vīraíḥ
04.029.03	a	śrāváyéd asya kárṇā vājayádhyai júṣṭām ánu prá díśam mandayádhyai
04.029.03	c	udvāvr̥ṣāṇó rā́dhase túviṣmān káran na índraḥ sutīrthā́bhayaṁ ca
04.029.04	a	áchā yó gántā nā́dhamānam ūtī́ itthā́ vípraṁ hávamānaṁ gr̥ṇántam
04.029.04	c	úpa tmáni dádhāno dhury āā̀śū́n sahásrāṇi śatā́ni vájrabāhuḥ
04.029.05	a	tvótāso maghavann indra víprā vayáṁ te syāma sūráyo gr̥ṇántaḥ
04.029.05	c	bhejānā́so br̥háddivasya rāyá ākāyyàsya dāváne purukṣóḥ
04.030.01	a	nákir indra tvád úttaro ná jyā́yām̐ asti vr̥trahan
04.030.01	c	nákir evā́ yáthā tvám
04.030.02	a	satrā́ te ánu kr̥ṣṭáyo víśvā cakréva vāvr̥tuḥ
04.030.02	c	satrā́ mahā́m̐ asi śrutáḥ
04.030.03	a	víśve canéd anā́ tvā devā́sa indra yuyudhuḥ
04.030.03	c	yád áhā náktam ā́tiraḥ
04.030.04	a	yátrotá bādhitébhyaś cakráṁ kútsāya yúdhyate
04.030.04	c	muṣāyá indra sū́ryam
04.030.05	a	yátra devā́m̐ r̥ghāyató víśvām̐ áyudhya éka ít
04.030.05	c	tvám indra vanū́m̐r áhan
04.030.06	a	yátrotá mártyāya kám áriṇā indra sū́ryam
04.030.06	c	prā́vaḥ śácībhir étaśam
04.030.07	a	kím ā́d utā́si vr̥trahan mághavan manyumáttamaḥ
04.030.07	c	átrā́ha dā́num ā́tiraḥ
04.030.08	a	etád ghéd utá vīryàm índra cakártha paúṁsyam
04.030.08	c	stríyaṁ yád durhaṇāyúvaṁ vádhīr duhitáraṁ diváḥ
04.030.09	a	diváś cid ghā duhitáram mahā́n mahīyámānām
04.030.09	c	uṣā́sam indra sám piṇak
04.030.10	a	ápoṣā́ ánasaḥ sarat sámpiṣṭād áha bibhyúṣī
04.030.10	c	ní yát sīṁ śiśnáthad vŕ̥ṣā
04.030.11	a	etád asyā ánaḥ śaye súsampiṣṭaṁ vípāśy ā́
04.030.11	c	sasā́ra sīm parāvátaḥ
04.030.12	a	utá síndhuṁ vibālyàṁ vitasthānā́m ádhi kṣámi
04.030.12	c	pári ṣṭhā indra māyáyā
04.030.13	a	utá śúṣṇasya dhr̥ṣṇuyā́ prá mr̥kṣo abhí védanam
04.030.13	c	púro yád asya sampiṇák
04.030.14	a	utá dāsáṁ kaulitarám br̥hatáḥ párvatād ádhi
04.030.14	c	ávāhann indra śámbaram
04.030.15	a	utá dāsásya varcínaḥ sahásrāṇi śatā́vadhīḥ
04.030.15	c	ádhi páñca pradhī́m̐r iva
04.030.16	a	utá tyám putrám agrúvaḥ párāvr̥ktaṁ śatákratuḥ
04.030.16	c	ukthéṣv índra ā́bhajat
04.030.17	a	utá tyā́ turváśāyádū asnātā́rā śácīpátiḥ
04.030.17	c	índro vidvā́m̐ apārayat
04.030.18	a	utá tyā́ sadyá ā́ryā saráyor indra pārátaḥ
04.030.18	c	árṇācitrárathāvadhīḥ
04.030.19	a	ánu dvā́ jahitā́ nayo 'ndháṁ śroṇáṁ ca vr̥trahan
04.030.19	c	ná tát te sumnám áṣṭave
04.030.20	a	śatám aśmanmáyīnām purā́m índro vy āā̀syat
04.030.20	c	dívodāsāya dāśúṣe
04.030.21	a	ásvāpayad dabhī́taye sahásrā triṁśátaṁ háthaiḥ
04.030.21	c	dāsā́nām índro māyáyā
04.030.22	a	sá ghéd utā́si vr̥trahan samāná indra gópatiḥ
04.030.22	c	yás tā́ víśvāni cicyuṣé
04.030.23	a	utá nūnáṁ yád indriyáṁ kariṣyā́ indra paúṁsyam
04.030.23	c	adyā́ nákiṣ ṭád ā́ minat
04.030.24	a	vāmáṁ vāmaṁ ta ādure devó dadātv aryamā́
04.030.24	c	vāmám pūṣā́ vāmám bhágo vāmáṁ deváḥ kárūḷatī
04.031.01	a	káyā naś citrá ā́ bhuvad ūtī́ sadā́vr̥dhaḥ sákhā
04.031.01	c	káyā śáciṣṭhayā vr̥tā́
04.031.02	a	kás tvā satyó mádānām máṁhiṣṭho matsad ándhasaḥ
04.031.02	c	dr̥ḷhā́ cid ārúje vásu
04.031.03	a	abhī́ ṣú ṇaḥ sákhīnām avitā́ jaritr̥r̥ṇā́m
04.031.03	c	śatám bhavāsy ūtíbhiḥ
04.031.04	a	abhī́ na ā́ vavr̥tsva cakráṁ ná vr̥ttám árvataḥ
04.031.04	c	niyúdbhiś carṣaṇīnā́m
04.031.05	a	pravátā hí krátūnām ā́ hā padéva gáchasi
04.031.05	c	ábhakṣi sū́rye sácā
04.031.06	a	sáṁ yát ta indra manyávaḥ sáṁ cakrā́ṇi dadhanviré
04.031.06	c	ádha tvé ádha sū́rye
04.031.07	a	utá smā hí tvā́m āhúr ín maghávānaṁ śacīpate
04.031.07	c	dā́tāram ávidīdhayum
04.031.08	a	utá smā sadyá ít pári śaśamānā́ya sunvaté
04.031.08	c	purū́ cin maṁhase vásu
04.031.09	a	nahí ṣmā te śatáṁ caná rā́dho váranta āmúraḥ
04.031.09	c	ná cyautnā́ni kariṣyatáḥ
04.031.10	a	asmā́m̐ avantu te śatám asmā́n sahásram ūtáyaḥ
04.031.10	c	asmā́n víśvā abhíṣṭayaḥ
04.031.11	a	asmā́m̐ ihā́ vr̥ṇīṣva sakhyā́ya svastáye
04.031.11	c	mahó rāyé divítmate
04.031.12	a	asmā́m̐ aviḍḍhi viśváhéndra rāyā́ párīṇasā
04.031.12	c	asmā́n víśvābhir ūtíbhiḥ
04.031.13	a	asmábhyaṁ tā́m̐ ápā vr̥dhi vrajā́m̐ ásteva gómataḥ
04.031.13	c	návābhir indrotíbhiḥ
04.031.14	a	asmā́kaṁ dhr̥ṣṇuyā́ rátho dyumā́m̐ indrā́napacyutaḥ
04.031.14	c	gavyúr aśvayúr īyate
04.031.15	a	asmā́kam uttamáṁ kr̥dhi śrávo devéṣu sūrya
04.031.15	c	várṣiṣṭhaṁ dyā́m ivopári
04.032.01	a	ā́ tū́ na indra vr̥trahann asmā́kam ardhám ā́ gahi
04.032.01	c	mahā́n mahī́bhir ūtíbhiḥ
04.032.02	a	bhŕ̥miś cid ghāsi tū́tujir ā́ citra citríṇīṣv ā́
04.032.02	c	citráṁ kr̥ṇoṣy ūtáye
04.032.03	a	dabhrébhiś cic cháśīyāṁsaṁ háṁsi vrā́dhantam ójasā
04.032.03	c	sákhibhir yé tvé sácā
04.032.04	a	vayám indra tvé sácā vayáṁ tvābhí nonumaḥ
04.032.04	c	asmā́m̐ asmām̐ íd úd ava
04.032.05	a	sá naś citrā́bhir adrivo 'navadyā́bhir ūtíbhiḥ
04.032.05	c	ánādhr̥ṣṭābhir ā́ gahi
04.032.06	a	bhūyā́mo ṣú tvā́vataḥ sákhāya indra gómataḥ
04.032.06	c	yújo vā́jāya ghŕ̥ṣvaye
04.032.07	a	tváṁ hy éka ī́śiṣa índra vā́jasya gómataḥ
04.032.07	c	sá no yandhi mahī́m íṣam
04.032.08	a	ná tvā varante anyáthā yád dítsasi stutó maghám
04.032.08	c	stotŕ̥bhya indra girvaṇaḥ
04.032.09	a	abhí tvā gótamā girā́nūṣata prá dāváne
04.032.09	c	índra vā́jāya ghŕ̥ṣvaye
04.032.10	a	prá te vocāma vīryāā̀ yā́ mandasāná ā́rujaḥ
04.032.10	c	púro dā́sīr abhī́tya
04.032.11	a	tā́ te gr̥ṇanti vedháso yā́ni cakártha paúṁsyā
04.032.11	c	sutéṣv indra girvaṇaḥ
04.032.12	a	ávīvr̥dhanta gótamā índra tvé stómavāhasaḥ
04.032.12	c	aíṣu dhā vīrávad yáśaḥ
04.032.13	a	yác cid dhí śáśvatām ásī́ndra sā́dhāraṇas tvám
04.032.13	c	táṁ tvā vayáṁ havāmahe
04.032.14	a	arvācīnó vaso bhavāsmé sú matsvā́ndhasaḥ
04.032.14	c	sómānām indra somapāḥ
04.032.15	a	asmā́kaṁ tvā matīnā́m ā́ stóma indra yachatu
04.032.15	c	arvā́g ā́ vartayā hárī
04.032.16	a	puroḷā́śaṁ ca no gháso joṣáyāse gíraś ca naḥ
04.032.16	c	vadhūyúr iva yóṣaṇām
04.032.17	a	sahásraṁ vyátīnāṁ yuktā́nām índram īmahe
04.032.17	c	śatáṁ sómasya khāryàḥ
04.032.18	a	sahásrā te śatā́ vayáṁ gávām ā́ cyāvayāmasi
04.032.18	c	asmatrā́ rā́dha etu te
04.032.19	a	dáśa te kaláśānāṁ híraṇyānām adhīmahi
04.032.19	c	bhūridā́ asi vr̥trahan
04.032.20	a	bhū́ridā bhū́ri dehi no mā́ dabhrám bhū́ry ā́ bhara
04.032.20	c	bhū́ri ghéd indra ditsasi
04.032.21	a	bhūridā́ hy ási śrutáḥ purutrā́ śūra vr̥trahan
04.032.21	c	ā́ no bhajasva rā́dhasi
04.032.22	a	prá te babhrū́ vicakṣaṇa śáṁsāmi goṣaṇo napāt
04.032.22	c	mā́bhyāṁ gā́ ánu śiśrathaḥ
04.032.23	a	kanīnakéva vidradhé náve drupadé arbhaké
04.032.23	c	babhrū́ yā́meṣu śobhete
04.032.24	a	áram ma usráyāmṇé 'ram ánusrayāmṇe
04.032.24	c	babhrū́ yā́meṣv asrídhā
04.033.01	a	prá r̥bhúbhyo dūtám iva vā́cam iṣya upastíre śvaítarīṁ dhenúm īḷe
04.033.01	c	yé vā́tajūtās taráṇibhir évaiḥ pári dyā́ṁ sadyó apáso babhūvúḥ
04.033.02	a	yadā́ram ákrann r̥bhávaḥ pitŕ̥bhyām páriviṣṭī veṣáṇā daṁsánābhiḥ
04.033.02	c	ā́d íd devā́nām úpa sakhyám āyan dhī́rāsaḥ puṣṭím avahan manā́yai
04.033.03	a	púnar yé cakrúḥ pitárā yúvānā sánā yū́peva jaraṇā́ śáyānā
04.033.03	c	té vā́jo víbhvām̐ r̥bhúr índravanto mádhupsaraso no 'vantu yajñám
04.033.04	a	yát saṁvátsam r̥bhávo gā́m árakṣan yát saṁvátsam r̥bhávo mā́ ápiṁśan
04.033.04	c	yát saṁvátsam ábharan bhā́so asyās tā́bhiḥ śámībhir amr̥tatvám āśuḥ
04.033.05	a	jyeṣṭhá āha camasā́ dvā́ karéti kánīyān trī́n kr̥ṇavāméty āha
04.033.05	c	kaniṣṭhá āha catúras karéti tváṣṭa r̥bhavas tát panayad váco vaḥ
04.033.06	a	satyám ūcur nára evā́ hí cakrúr ánu svadhā́m r̥bhávo jagmur etā́m
04.033.06	c	vibhrā́jamānāṁś camasā́m̐ áhevā́venat tváṣṭā catúro dadr̥śvā́n
04.033.07	a	dvā́daśa dyū́n yád ágohyasyātithyé ráṇann r̥bhávaḥ sasántaḥ
04.033.07	c	sukṣétrākr̥ṇvann ánayanta síndhūn dhánvā́tiṣṭhann óṣadhīr nimnám ā́paḥ
04.033.08	a	ráthaṁ yé cakrúḥ suvŕ̥taṁ nareṣṭhā́ṁ yé dhenúṁ viśvajúvaṁ viśvárūpām
04.033.08	c	tá ā́ takṣantv r̥bhávo rayíṁ naḥ svávasaḥ svápasaḥ suhástāḥ
04.033.09	a	ápo hy èṣām ájuṣanta devā́ abhí krátvā mánasā dī́dhyānāḥ
04.033.09	c	vā́jo devā́nām abhavat sukárméndrasya r̥bhukṣā́ váruṇasya víbhvā
04.033.10	a	yé hárī medháyokthā́ mádanta índrāya cakrúḥ suyújā yé áśvā
04.033.10	c	té rāyás póṣaṁ dráviṇāny asmé dhattá r̥bhavaḥ kṣemayánto ná mitrám
04.033.11	a	idā́hnaḥ pītím utá vo mádaṁ dhur ná r̥té śrāntásya sakhyā́ya devā́ḥ
04.033.11	c	té nūnám asmé r̥bhavo vásūni tr̥tī́ye asmín sávane dadhāta
04.034.01	a	r̥bhúr víbhvā vā́ja índro no áchemáṁ yajñáṁ ratnadhéyópa yāta
04.034.01	c	idā́ hí vo dhiṣáṇā devy áhnām ádhāt pītíṁ sám mádā agmatā vaḥ
04.034.02	a	vidānā́so jánmano vājaratnā utá r̥túbhir r̥bhavo mādayadhvam
04.034.02	c	sáṁ vo mádā ágmata sám púraṁdhiḥ suvī́rām asmé rayím érayadhvam
04.034.03	a	ayáṁ vo yajñá r̥bhavo 'kāri yám ā́ manuṣvát pradívo dadhidhvé
04.034.03	c	prá vó 'chā jujuṣāṇā́so asthur ábhūta víśve agriyótá vājāḥ
04.034.04	a	ábhūd u vo vidhaté ratnadhéyam idā́ naro dāśúṣe mártyāya
04.034.04	c	píbata vājā r̥bhavo dadé vo máhi tr̥tī́yaṁ sávanam mádāya
04.034.05	a	ā́ vājā yātópa na r̥bhukṣā mahó naro dráviṇaso gr̥ṇānā́ḥ
04.034.05	c	ā́ vaḥ pītáyo 'bhipitvé áhnām imā́ ástaṁ navasvà iva gman
04.034.06	a	ā́ napātaḥ śavaso yātanópemáṁ yajñáṁ námasā hūyámānāḥ
04.034.06	c	sajóṣasaḥ sūrayo yásya ca sthá mádhvaḥ pāta ratnadhā́ índravantaḥ
04.034.07	a	sajóṣā indra váruṇena sómaṁ sajóṣāḥ pāhi girvaṇo marúdbhiḥ
04.034.07	c	agrepā́bhir r̥tupā́bhiḥ sajóṣā gnā́spátnībhī ratnadhā́bhiḥ sajóṣāḥ
04.034.08	a	sajóṣasa ādityaír mādayadhvaṁ sajóṣasa r̥bhavaḥ párvatebhiḥ
04.034.08	c	sajóṣaso daívyenā savitrā́ sajóṣasaḥ síndhubhī ratnadhébhiḥ
04.034.09	a	yé aśvínā yé pitárā yá ūtī́ dhenúṁ tatakṣúr r̥bhávo yé áśvā
04.034.09	c	yé áṁsatrā yá ŕ̥dhag ródasī yé víbhvo náraḥ svapatyā́ni cakrúḥ
04.034.10	a	yé gómantaṁ vā́javantaṁ suvī́raṁ rayíṁ dhatthá vásumantam purukṣúm
04.034.10	c	té agrepā́ r̥bhavo mandasānā́ asmé dhatta yé ca rātíṁ gr̥ṇánti
04.034.11	a	nā́pābhūta ná vo 'tītr̥ṣāmā́niḥśastā r̥bhavo yajñé asmín
04.034.11	c	sám índreṇa mádatha sám marúdbhiḥ sáṁ rā́jabhī ratnadhéyāya devāḥ
04.035.01	a	ihópa yāta śavaso napātaḥ saúdhanvanā r̥bhavo mā́pa bhūta
04.035.01	c	asmín hí vaḥ sávane ratnadhéyaṁ gámantv índram ánu vo mádāsaḥ
04.035.02	a	ā́gann r̥bhūṇā́m ihá ratnadhéyam ábhūt sómasya súṣutasya pītíḥ
04.035.02	c	sukr̥tyáyā yát svapasyáyā cam̐ ékaṁ vicakrá camasáṁ caturdhā́
04.035.03	a	vy àkr̥ṇota camasáṁ caturdhā́ sákhe ví śikṣéty abravīta
04.035.03	c	áthaita vājā amŕ̥tasya pánthāṁ gaṇáṁ devā́nām r̥bhavaḥ suhastāḥ
04.035.04	a	kimmáyaḥ svic camasá eṣá āsa yáṁ kā́vyena catúro vicakrá
04.035.04	c	áthā sunudhvaṁ sávanam mádāya pātá r̥bhavo mádhunaḥ somyásya
04.035.05	a	śácyākarta pitárā yúvānā śácyākarta camasáṁ devapā́nam
04.035.05	c	śácyā hárī dhánutarāv ataṣṭendravā́hāv r̥bhavo vājaratnāḥ
04.035.06	a	yó vaḥ sunóty abhipitvé áhnāṁ tīvráṁ vājāsaḥ sávanam mádāya
04.035.06	c	tásmai rayím r̥bhavaḥ sárvavīram ā́ takṣata vr̥ṣaṇo mandasānā́ḥ
04.035.07	a	prātáḥ sutám apibo haryaśva mā́dhyaṁdinaṁ sávanaṁ kévalaṁ te
04.035.07	c	sám r̥bhúbhiḥ pibasva ratnadhébhiḥ sákhīm̐r yā́m̐ indra cakr̥ṣé sukr̥tyā́
04.035.08	a	yé devā́so ábhavatā sukr̥tyā́ śyenā́ ivéd ádhi diví niṣedá
04.035.08	c	té rátnaṁ dhāta śavaso napātaḥ saúdhanvanā ábhavatāmŕ̥tāsaḥ
04.035.09	a	yát tr̥tī́yaṁ sávanaṁ ratnadhéyam ákr̥ṇudhvaṁ svapasyā́ suhastāḥ
04.035.09	c	tád r̥bhavaḥ páriṣiktaṁ va etát sám mádebhir indriyébhiḥ pibadhvam
04.036.01	a	anaśvó jātó anabhīśúr ukthyò ráthas tricakráḥ pári vartate rájaḥ
04.036.01	c	mahát tád vo devyàsya pravā́canaṁ dyā́m r̥bhavaḥ pr̥thivī́ṁ yác ca púṣyatha
04.036.02	a	ráthaṁ yé cakrúḥ suvŕ̥taṁ sucétasó 'vihvarantam mánasas pári dhyáyā
04.036.02	c	tā́m̐ ū nv àsyá sávanasya pītáya ā́ vo vājā r̥bhavo vedayāmasi
04.036.03	a	tád vo vājā r̥bhavaḥ supravācanáṁ devéṣu vibhvo abhavan mahitvanám
04.036.03	c	jívrī yát sántā pitárā sanājúrā púnar yúvānā caráthāya tákṣatha
04.036.04	a	ékaṁ ví cakra camasáṁ cáturvayaṁ níś cármaṇo gā́m ariṇīta dhītíbhiḥ
04.036.04	c	áthā devéṣv amr̥tatvám ānaśa śruṣṭī́ vājā r̥bhavas tád va ukthyàm
04.036.05	a	r̥bhutó rayíḥ prathamáśravastamo vā́jaśrutāso yám ájījanan náraḥ
04.036.05	c	vibhvataṣṭó vidátheṣu pravā́cyo yáṁ devāsó 'vathā sá vícarṣaṇiḥ
04.036.06	a	sá vājy árvā sá ŕ̥ṣir vacasyáyā sá śū́ro ástā pŕ̥tanāsu duṣṭáraḥ
04.036.06	c	sá rāyás póṣaṁ sá suvī́ryaṁ dadhe yáṁ vā́jo víbhvām̐ r̥bhávo yám ā́viṣuḥ
04.036.07	a	śréṣṭhaṁ vaḥ péśo ádhi dhāyi darśatáṁ stómo vājā r̥bhavas táṁ jujuṣṭana
04.036.07	c	dhī́rāso hí ṣṭhā́ kaváyo vipaścítas tā́n va enā́ bráhmaṇā́ vedayāmasi
04.036.08	a	yūyám asmábhyaṁ dhiṣáṇābhyas pári vidvā́ṁso víśvā náryāṇi bhójanā
04.036.08	c	dyumántaṁ vā́jaṁ vŕ̥ṣaśuṣmam uttamám ā́ no rayím r̥bhavas takṣatā́ váyaḥ
04.036.09	a	ihá prajā́m ihá rayíṁ rárāṇā ihá śrávo vīrávat takṣatā naḥ
04.036.09	c	yéna vayáṁ citáyemā́ty anyā́n táṁ vā́jaṁ citrám r̥bhavo dadā naḥ
04.037.01	a	úpa no vājā adhvarám r̥bhukṣā dévā yātá pathíbhir devayā́naiḥ
04.037.01	c	yáthā yajñám mánuṣo vikṣv āā̀sú dadhidhvé raṇvāḥ sudíneṣv áhnām
04.037.02	a	té vo hr̥dé mánase santu yajñā́ júṣṭāso adyá ghr̥tánirṇijo guḥ
04.037.02	c	prá vaḥ sutā́so harayanta pūrṇā́ḥ krátve dákṣāya harṣayanta pītā́ḥ
04.037.03	a	tryudāyáṁ deváhitaṁ yáthā va stómo vājā r̥bhukṣaṇo dadé vaḥ
04.037.03	c	juhvé manuṣvád úparāsu vikṣú yuṣmé sácā br̥háddiveṣu sómam
04.037.04	a	pī́voaśvāḥ śucádrathā hí bhūtā́yaḥśiprā vājinaḥ suniṣkā́ḥ
04.037.04	c	índrasya sūno śavaso napātó 'nu vaś cety agriyám mádāya
04.037.05	a	r̥bhúm r̥bhukṣaṇo rayíṁ vā́je vājíntamaṁ yújam
04.037.05	c	índrasvantaṁ havāmahe sadāsā́tamam aśvínam
04.037.06	a	séd r̥bhavo yám ávatha yūyám índraś ca mártyam
04.037.06	c	sá dhībhír astu sánitā medhásātā só árvatā
04.037.07	a	ví no vājā r̥bhukṣaṇaḥ patháś citana yáṣṭave
04.037.07	c	asmábhyaṁ sūraya stutā́ víśvā ā́śās tarīṣáṇi
04.037.08	a	táṁ no vājā r̥bhukṣaṇa índra nā́satyā rayím
04.037.08	c	sám áśvaṁ carṣaṇíbhya ā́ purú śasta magháttaye
04.038.01	a	utó hí vāṁ dātrā́ sánti pū́rvā yā́ pūrúbhyas trasádasyur nitośé
04.038.01	c	kṣetrāsā́ṁ dadathur urvarāsā́ṁ ghanáṁ dásyubhyo abhíbhūtim ugrám
04.038.02	a	utá vājínam puruniṣṣídhvānaṁ dadhikrā́m u dadathur viśvákr̥ṣṭim
04.038.02	c	r̥jipyáṁ śyenám pruṣitápsum āśúṁ carkŕ̥tyam aryó nr̥pátiṁ ná śū́ram
04.038.03	a	yáṁ sīm ánu praváteva drávantaṁ víśvaḥ pūrúr mádati hárṣamāṇaḥ
04.038.03	c	paḍbhír gŕ̥dhyantam medhayúṁ ná śū́raṁ rathatúraṁ vā́tam iva dhrájantam
04.038.04	a	yáḥ smārundhānó gádhyā samátsu sánutaraś cárati góṣu gáchan
04.038.04	c	āvírr̥jīko vidáthā nicíkyat tiró aratím páry ā́pa āyóḥ
04.038.05	a	utá smainaṁ vastramáthiṁ ná tāyúm ánu krośanti kṣitáyo bháreṣu
04.038.05	c	nīcā́yamānaṁ jásuriṁ ná śyenáṁ śrávaś cā́chā paśumác ca yūthám
04.038.06	a	utá smāsu prathamáḥ sariṣyán ní veveti śréṇibhī ráthānām
04.038.06	c	srájaṁ kr̥ṇvānó jányo ná śúbhvā reṇúṁ rérihat kiráṇaṁ dadaśvā́n
04.038.07	a	utá syá vājī́ sáhurir r̥tā́vā śúśrūṣamāṇas tanvāā̀ samaryé
04.038.07	c	túraṁ yatī́ṣu turáyann r̥jipyó 'dhi bhruvóḥ kirate reṇúm r̥ñján
04.038.08	a	utá smāsya tanyatór iva dyór r̥ghāyató abhiyújo bhayante
04.038.08	c	yadā́ sahásram abhí ṣīm áyodhīd durvártuḥ smā bhavati bhīmá r̥ñján
04.038.09	a	utá smāsya panayanti jánā jūtíṁ kr̥ṣṭipró abhíbhūtim āśóḥ
04.038.09	c	utaínam āhuḥ samithé viyántaḥ párā dadhikrā́ asarat sahásraiḥ
04.038.10	a	ā́ dadhikrā́ḥ śávasā páñca kr̥ṣṭī́ḥ sū́rya iva jyótiṣāpás tatāna
04.038.10	c	sahasrasā́ḥ śatasā́ vājy árvā pr̥ṇáktu mádhvā sám imā́ vácāṁsi
04.039.01	a	āśúṁ dadhikrā́ṁ tám u nú ṣṭavāma divás pr̥thivyā́ utá carkirāma
04.039.01	c	uchántīr mā́m uṣásaḥ sūdayantv áti víśvāni duritā́ni parṣan
04.039.02	a	maháś carkarmy árvataḥ kratuprā́ dadhikrā́vṇaḥ puruvā́rasya vŕ̥ṣṇaḥ
04.039.02	c	yám pūrúbhyo dīdivā́ṁsaṁ nā́gníṁ dadáthur mitrāvaruṇā táturim
04.039.03	a	yó áśvasya dadhikrā́vṇo ákārīt sámiddhe agnā́ uṣáso vyùṣṭau
04.039.03	c	ánāgasaṁ tám áditiḥ kr̥ṇotu sá mitréṇa váruṇenā sajóṣāḥ
04.039.04	a	dadhikrā́vṇa iṣá ūrjó mahó yád ámanmahi marútāṁ nā́ma bhadrám
04.039.04	c	svastáye váruṇam mitrám agníṁ hávāmaha índraṁ vájrabāhum
04.039.05	a	índram ivéd ubháye ví hvayanta udī́rāṇā yajñám upaprayántaḥ
04.039.05	c	dadhikrā́m u sū́danam mártyāya dadáthur mitrāvaruṇā no áśvam
04.039.06	a	dadhikrā́vṇo akāriṣaṁ jiṣṇór áśvasya vājínaḥ
04.039.06	c	surabhí no múkhā karat prá ṇa ā́yūṁṣi tāriṣat
04.040.01	a	dadhikrā́vṇa íd u nú carkirāma víśvā ín mā́m uṣásaḥ sūdayantu
04.040.01	c	apā́m agnér uṣásaḥ sū́ryasya bŕ̥haspáter āṅgirasásya jiṣṇóḥ
04.040.02	a	sátvā bhariṣó gaviṣó duvanyasác chravasyā́d iṣá uṣásas turaṇyasát
04.040.02	c	satyó dravó dravaráḥ pataṁgaró dadhikrā́véṣam ū́rjaṁ svàr janat
04.040.03	a	utá smāsya drávatas turaṇyatáḥ parṇáṁ ná vér ánu vāti pragardhínaḥ
04.040.03	c	śyenásyeva dhrájato aṅkasám pári dadhikrā́vṇaḥ sahórjā́ táritrataḥ
04.040.04	a	utá syá vājī́ kṣipaṇíṁ turaṇyati grīvā́yām baddhó apikakṣá āsáni
04.040.04	c	krátuṁ dadhikrā́ ánu saṁtávītvat pathā́m áṅkāṁsy ánv āpánīphaṇat
04.040.05	a	haṁsáḥ śuciṣád vásur antarikṣasád dhótā vediṣád átithir duroṇasát
04.040.05	c	nr̥ṣád varasád r̥tasád vyomasád abjā́ gojā́ r̥tajā́ adrijā́ r̥tám
04.041.01	a	índrā kó vāṁ varuṇā sumnám āpa stómo havíṣmām̐ amŕ̥to ná hótā
04.041.01	c	yó vāṁ hr̥dí krátumām̐ asmád uktáḥ paspárśad indrāvaruṇā námasvān
04.041.02	a	índrā ha yó váruṇā cakrá āpī́ devaú mártaḥ sakhyā́ya práyasvān
04.041.02	c	sá hanti vr̥trā́ samithéṣu śátrūn ávobhir vā mahádbhiḥ sá prá śr̥ṇve
04.041.03	a	índrā ha rátnaṁ váruṇā dhéṣṭhetthā́ nŕ̥bhyaḥ śaśamānébhyas tā́
04.041.03	c	yádī sákhāyā sakhyā́ya sómaiḥ sutébhiḥ suprayásā mādáyaite
04.041.04	a	índrā yuváṁ varuṇā didyúm asminn ójiṣṭham ugrā ní vadhiṣṭaṁ vájram
04.041.04	c	yó no durévo vr̥kátir dabhī́tis tásmin mimāthām abhíbhūty ójaḥ
04.041.05	a	índrā yuváṁ varuṇā bhūtám asyā́ dhiyáḥ pretā́rā vr̥ṣabhéva dhenóḥ
04.041.05	c	sā́ no duhīyad yávaseva gatvī́ sahásradhārā páyasā mahī́ gaúḥ
04.041.06	a	toké hité tánaya urvárāsu sū́ro dŕ̥śīke vŕ̥ṣaṇaś ca paúṁsye
04.041.06	c	índrā no átra váruṇā syātām ávobhir dasmā́ páritakmyāyām
04.041.07	a	yuvā́m íd dhy ávase pūrvyā́ya pári prábhūtī gavíṣaḥ svāpī
04.041.07	c	vr̥ṇīmáhe sakhyā́ya priyā́ya śū́rā máṁhiṣṭhā pitáreva śambhū́
04.041.08	a	tā́ vāṁ dhíyó 'vase vājayántīr ājíṁ ná jagmur yuvayū́ḥ sudānū
04.041.08	c	śriyé ná gā́va úpa sómam asthur índraṁ gíro váruṇam me manīṣā́ḥ
04.041.09	a	imā́ índraṁ váruṇam me manīṣā́ ágmann úpa dráviṇam ichámānāḥ
04.041.09	c	úpem asthur joṣṭā́ra iva vásvo raghvī́r iva śrávaso bhíkṣamāṇāḥ
04.041.10	a	áśvyasya tmánā ráthyasya puṣṭér nítyasya rāyáḥ pátayaḥ syāma
04.041.10	c	tā́ cakrāṇā́ ūtíbhir návyasībhir asmatrā́ rā́yo niyútaḥ sacantām
04.041.11	a	ā́ no br̥hantā br̥hatī́bhir ūtī́ índra yātáṁ varuṇa vā́jasātau
04.041.11	c	yád didyávaḥ pŕ̥tanāsu prakrī́ḷān tásya vāṁ syāma sanitā́ra ājéḥ
04.042.01	a	máma dvitā́ rāṣṭráṁ kṣatríyasya viśvā́yor víśve amŕ̥tā yáthā naḥ
04.042.01	c	krátuṁ sacante váruṇasya devā́ rā́jāmi kr̥ṣṭér upamásya vavréḥ
04.042.02	a	aháṁ rā́jā váruṇo máhyaṁ tā́ny asuryāā̀ṇi prathamā́ dhārayanta
04.042.02	c	krátuṁ sacante váruṇasya devā́ rā́jāmi kr̥ṣṭér upamásya vavréḥ
04.042.03	a	ahám índro váruṇas té mahitvórvī́ gabhīré rájasī suméke
04.042.03	c	tváṣṭeva víśvā bhúvanāni vidvā́n sám airayaṁ ródasī dhāráyaṁ ca
04.042.04	a	ahám apó apinvam ukṣámāṇā dhāráyaṁ dívaṁ sádana r̥tásya
04.042.04	c	r̥téna putró áditer r̥tā́votá tridhā́tu prathayad ví bhū́ma
04.042.05	a	mā́ṁ náraḥ sváśvā vājáyanto mā́ṁ vr̥tā́ḥ samáraṇe havante
04.042.05	c	kr̥ṇómy ājím maghávāhám índra íyarmi reṇúm abhíbhūtyojāḥ
04.042.06	a	aháṁ tā́ víśvā cakaraṁ nákir mā daívyaṁ sáho varate ápratītam
04.042.06	c	yán mā sómāso mamádan yád ukthóbhé bhayete rájasī apāré
04.042.07	a	vidúṣ te víśvā bhúvanāni tásya tā́ prá bravīṣi váruṇāya vedhaḥ
04.042.07	c	tváṁ vr̥trā́ṇi śr̥ṇviṣe jaghanvā́n tváṁ vr̥tā́m̐ ariṇā indra síndhūn
04.042.08	a	asmā́kam átra pitáras tá āsan saptá ŕ̥ṣayo daurgahé badhyámāne
04.042.08	c	tá ā́yajanta trasádasyum asyā índraṁ ná vr̥tratúram ardhadevám
04.042.09	a	purukútsānī hí vām ádāśad dhavyébhir indrāvaruṇā námobhiḥ
04.042.09	c	áthā rā́jānaṁ trasádasyum asyā vr̥traháṇaṁ dadathur ardhadevám
04.042.10	a	rāyā́ vayáṁ sasavā́ṁso madema havyéna devā́ yávasena gā́vaḥ
04.042.10	c	tā́ṁ dhenúm indrāvaruṇā yuváṁ no viśvā́hā dhattam ánapasphurantīm
04.043.01	a	ká u śravat katamó yajñíyānāṁ vandā́ru deváḥ katamó juṣāte
04.043.01	c	kásyemā́ṁ devī́m amŕ̥teṣu préṣṭhāṁ hr̥dí śreṣāma suṣṭutíṁ suhavyā́m
04.043.02	a	kó mr̥ḷāti katamá ā́gamiṣṭho devā́nām u katamáḥ śámbhaviṣṭhaḥ
04.043.02	c	ráthaṁ kám āhur dravádaśvam āśúṁ yáṁ sū́ryasya duhitā́vr̥ṇīta
04.043.03	a	makṣū́ hí ṣmā gáchatha ī́vato dyū́n índro ná śaktím páritakmyāyām
04.043.03	c	divá ā́jātā divyā́ suparṇā́ káyā śácīnām bhavathaḥ śáciṣṭhā
04.043.04	a	kā́ vām bhūd úpamātiḥ káyā na ā́śvinā gamatho hūyámānā
04.043.04	c	kó vām maháś cit tyájaso abhī́ka uruṣyátam mādhvī dasrā na ūtī́
04.043.05	a	urú vāṁ ráthaḥ pári nakṣati dyā́m ā́ yát samudrā́d abhí vártate vām
04.043.05	c	mádhvā mādhvī mádhu vām pruṣāyan yát sīṁ vām pŕ̥kṣo bhurájanta pakvā́ḥ
04.043.06	a	síndhur ha vāṁ rasáyā siñcad áśvān ghr̥ṇā́ váyo 'ruṣā́saḥ pári gman
04.043.06	c	tád ū ṣú vām ajiráṁ ceti yā́naṁ yéna pátī bhávathaḥ sūryā́yāḥ
04.043.07	a	ihéha yád vāṁ samanā́ papr̥kṣé séyám asmé sumatír vājaratnā
04.043.07	c	uruṣyátaṁ jaritā́raṁ yuváṁ ha śritáḥ kā́mo nāsatyā yuvadrík
04.044.01	a	táṁ vāṁ ráthaṁ vayám adyā́ huvema pr̥thujráyam aśvinā sáṁgatiṁ góḥ
04.044.01	c	yáḥ sūryā́ṁ váhati vandhurāyúr gírvāhasam purutámaṁ vasūyúm
04.044.02	a	yuváṁ śríyam aśvinā devátā tā́ṁ dívo napātā vanathaḥ śácībhiḥ
04.044.02	c	yuvór vápur abhí pŕ̥kṣaḥ sacante váhanti yát kakuhā́so ráthe vām
04.044.03	a	kó vām adyā́ karate rātáhavya ūtáye vā sutapéyāya vārkaíḥ
04.044.03	c	r̥tásya vā vanúṣe pūrvyā́ya námo yemānó aśvinā́ vavartat
04.044.04	a	hiraṇyáyena purubhū ráthenemáṁ yajñáṁ nāsatyópa yātam
04.044.04	c	píbātha ín mádhunaḥ somyásya dádhatho rátnaṁ vidhaté jánāya
04.044.05	a	ā́ no yātaṁ divó áchā pr̥thivyā́ hiraṇyáyena suvŕ̥tā ráthena
04.044.05	c	mā́ vām anyé ní yaman devayántaḥ sáṁ yád dadé nā́bhiḥ pūrvyā́ vām
04.044.06	a	nū́ no rayím puruvī́ram br̥hántaṁ dásrā mímāthām ubháyeṣv asmé
04.044.06	c	náro yád vām aśvinā stómam ā́van sadhástutim ājamīḷhā́so agman
04.044.07	a	ihéha yád vāṁ samanā́ papr̥kṣé séyám asmé sumatír vājaratnā
04.044.07	c	uruṣyátaṁ jaritā́raṁ yuváṁ ha śritáḥ kā́mo nāsatyā yuvadrík
04.045.01	a	eṣá syá bhānúr úd iyarti yujyáte ráthaḥ párijmā divó asyá sā́navi
04.045.01	c	pr̥kṣā́so asmin mithunā́ ádhi tráyo dŕ̥tis turī́yo mádhuno ví rapśate
04.045.02	a	úd vām pr̥kṣā́so mádhumanta īrate ráthā áśvāsa uṣáso vyùṣṭiṣu
04.045.02	c	aporṇuvántas táma ā́ párīvr̥taṁ svàr ṇá śukráṁ tanvánta ā́ rájaḥ
04.045.03	a	mádhvaḥ pibatam madhupébhir āsábhir utá priyám mádhune yuñjāthāṁ rátham
04.045.03	c	ā́ vartaním mádhunā jinvathas pathó dŕ̥tiṁ vahethe mádhumantam aśvinā
04.045.04	a	haṁsā́so yé vām mádhumanto asrídho híraṇyaparṇā uhúva uṣarbúdhaḥ
04.045.04	c	udaprúto mandíno mandinispŕ̥śo mádhvo ná mákṣaḥ sávanāni gachathaḥ
04.045.05	a	svadhvarā́so mádhumanto agnáya usrā́ jarante práti vástor aśvínā
04.045.05	c	yán niktáhastas taráṇir vicakṣaṇáḥ sómaṁ suṣā́va mádhumantam ádribhiḥ
04.045.06	a	ākenipā́so áhabhir dávidhvataḥ svàr ṇá śukráṁ tanvánta ā́ rájaḥ
04.045.06	c	sū́raś cid áśvān yuyujāná īyate víśvām̐ ánu svadháyā cetathas patháḥ
04.045.07	a	prá vām avocam aśvinā dhiyaṁdhā́ ráthaḥ sváśvo ajáro yó ásti
04.045.07	c	yéna sadyáḥ pári rájāṁsi yāthó havíṣmantaṁ taráṇim bhojám ácha
04.046.01	a	ágram pibā mádhūnāṁ sutáṁ vāyo díviṣṭiṣu
04.046.01	c	tváṁ hí pūrvapā́ ási
04.046.02	a	śaténā no abhíṣṭibhir niyútvām̐ índrasārathiḥ
04.046.02	c	vā́yo sutásya tr̥mpatam
04.046.03	a	ā́ vāṁ sahásraṁ háraya índravāyū abhí práyaḥ
04.046.03	c	váhantu sómapītaye
04.046.04	a	ráthaṁ híraṇyavandhuram índravāyū svadhvarám
04.046.04	c	ā́ hí sthā́tho divispŕ̥śam
04.046.05	a	ráthena pr̥thupā́jasā dāśvā́ṁsam úpa gachatam
04.046.05	c	índravāyū ihā́ gatam
04.046.06	a	índravāyū ayáṁ sutás táṁ devébhiḥ sajóṣasā
04.046.06	c	píbataṁ dāśúṣo gr̥hé
04.046.07	a	ihá prayā́ṇam astu vām índravāyū vimócanam
04.046.07	c	ihá vāṁ sómapītaye
04.047.01	a	vā́yo śukró ayāmi te mádhvo ágraṁ díviṣṭiṣu
04.047.01	c	ā́ yāhi sómapītaye spārhó deva niyútvatā
04.047.02	a	índraś ca vāyav eṣāṁ sómānām pītím arhathaḥ
04.047.02	c	yuvā́ṁ hí yántī́ndavo nimnám ā́po ná sadhryàk
04.047.03	a	vā́yav índraś ca śuṣmíṇā saráthaṁ śavasas patī
04.047.03	c	niyútvantā na ūtáya ā́ yātaṁ sómapītaye
04.047.04	a	yā́ vāṁ sánti puruspŕ̥ho niyúto dāśúṣe narā
04.047.04	c	asmé tā́ yajñavāhaséndravāyū ní yachatam
04.048.01	a	vihí hótrā ávītā vípo ná rā́yo aryáḥ
04.048.01	c	vā́yav ā́ candréṇa ráthena yāhí sutásya pītáye
04.048.02	a	niryuvāṇó áśastīr niyútvām̐ índrasārathiḥ
04.048.02	c	vā́yav ā́ candréṇa ráthena yāhí sutásya pītáye
04.048.03	a	ánu kr̥ṣṇé vásudhitī yemā́te viśvápeśasā
04.048.03	c	vā́yav ā́ candréṇa ráthena yāhí sutásya pītáye
04.048.04	a	váhantu tvā manoyújo yuktā́so navatír náva
04.048.04	c	vā́yav ā́ candréṇa ráthena yāhí sutásya pītáye
04.048.05	a	vā́yo śatáṁ hárīṇāṁ yuvásva póṣyāṇām
04.048.05	c	utá vā te sahasríṇo rátha ā́ yātu pā́jasā
04.049.01	a	idáṁ vām āsyè havíḥ priyám indrābr̥haspatī
04.049.01	c	ukthám mádaś ca śasyate
04.049.02	a	ayáṁ vām pári ṣicyate sóma indrābr̥haspatī
04.049.02	c	cā́rur mádāya pītáye
04.049.03	a	ā́ na indrābr̥haspatī gr̥hám índraś ca gachatam
04.049.03	c	somapā́ sómapītaye
04.049.04	a	asmé indrābr̥haspatī rayíṁ dhattaṁ śatagvínam
04.049.04	c	áśvāvantaṁ sahasríṇam
04.049.05	a	índrābŕ̥haspátī vayáṁ suté gīrbhír havāmahe
04.049.05	c	asyá sómasya pītáye
04.049.06	a	sómam indrābr̥haspatī píbataṁ dāśúṣo gr̥hé
04.049.06	c	mādáyethāṁ tádokasā
04.050.01	a	yás tastámbha sáhasā ví jmó ántān bŕ̥haspátis triṣadhasthó ráveṇa
04.050.01	c	tám pratnā́sa ŕ̥ṣayo dī́dhyānāḥ puró víprā dadhire mandrájihvam
04.050.02	a	dhunétayaḥ supraketám mádanto bŕ̥haspate abhí yé nas tatasré
04.050.02	c	pŕ̥ṣantaṁ sr̥prám ádabdham ūrvám bŕ̥haspate rákṣatād asya yónim
04.050.03	a	bŕ̥haspate yā́ paramā́ parāvád áta ā́ ta r̥taspŕ̥śo ní ṣeduḥ
04.050.03	c	túbhyaṁ khātā́ avatā́ ádridugdhā mádhva ścotanty abhíto virapśám
04.050.04	a	bŕ̥haspátiḥ prathamáṁ jā́yamāno mahó jyótiṣaḥ paramé vyòman
04.050.04	c	saptā́syas tuvijātó ráveṇa ví saptáraśmir adhamat támāṁsi
04.050.05	a	sá suṣṭúbhā sá ŕ̥kvatā gaṇéna valáṁ ruroja phaligáṁ ráveṇa
04.050.05	c	bŕ̥haspátir usríyā havyasū́daḥ kánikradad vā́vaśatīr úd ājat
04.050.06	a	evā́ pitré viśvádevāya vŕ̥ṣṇe yajñaír vidhema námasā havírbhiḥ
04.050.06	c	bŕ̥haspate suprajā́ vīrávanto vayáṁ syāma pátayo rayīṇā́m
04.050.07	a	sá íd rā́jā prátijanyāni víśvā śúṣmeṇa tasthāv abhí vīryèṇa
04.050.07	c	bŕ̥haspátiṁ yáḥ súbhr̥tam bibhárti valgūyáti vándate pūrvabhā́jam
04.050.08	a	sá ít kṣeti súdhita ókasi své tásmā íḷā pinvate viśvadā́nīm
04.050.08	c	tásmai víśaḥ svayám evā́ namante yásmin brahmā́ rā́jani pū́rva éti
04.050.09	a	ápratīto jayati sáṁ dhánāni prátijanyāny utá yā́ sájanyā
04.050.09	c	avasyáve yó várivaḥ kr̥ṇóti brahmáṇe rā́jā tám avanti devā́ḥ
04.050.10	a	índraś ca sómam pibatam br̥haspate 'smín yajñé mandasānā́ vr̥ṣaṇvasū
04.050.10	c	ā́ vāṁ viśantv índavaḥ svābhúvo 'smé rayíṁ sárvavīraṁ ní yachatam
04.050.11	a	bŕ̥haspata indra várdhataṁ naḥ sácā sā́ vāṁ sumatír bhūtv asmé
04.050.11	c	aviṣṭáṁ dhíyo jigr̥tám púraṁdhīr jajastám aryó vanúṣām árātīḥ
04.051.01	a	idám u tyát purutámam purástāj jyótis támaso vayúnāvad asthāt
04.051.01	c	nūnáṁ divó duhitáro vibhātī́r gātúṁ kr̥ṇavann uṣáso jánāya
04.051.02	a	ásthur u citrā́ uṣásaḥ purástān mitā́ iva sváravo 'dhvaréṣu
04.051.02	c	vy ūā̀ vrajásya támaso dvā́rochántīr avrañ chúcayaḥ pāvakā́ḥ
04.051.03	a	uchántīr adyá citayanta bhojā́n rādhodéyāyoṣáso maghónīḥ
04.051.03	c	acitré antáḥ paṇáyaḥ sasantv ábudhyamānās támaso vímadhye
04.051.04	a	kuvít sá devīḥ sanáyo návo vā yā́mo babhūyā́d uṣaso vo adyá
04.051.04	c	yénā návagve áṅgire dáśagve saptā́sye revatī revád ūṣá
04.051.05	a	yūyáṁ hí devīr r̥tayúgbhir áśvaiḥ pariprayāthá bhúvanāni sadyáḥ
04.051.05	c	prabodháyantīr uṣasaḥ sasántaṁ dvipā́c cátuṣpāc caráthāya jīvám
04.051.06	a	kvà svid āsāṁ katamā́ purāṇī́ yáyā vidhā́nā vidadhúr r̥bhūṇā́m
04.051.06	c	śúbhaṁ yác chubhrā́ uṣásaś cáranti ná ví jñāyante sadŕ̥śīr ajuryā́ḥ
04.051.07	a	tā́ ghā tā́ bhadrā́ uṣásaḥ purā́sur abhiṣṭídyumnā r̥tájātasatyāḥ
04.051.07	c	yā́sv ījānáḥ śaśamāná ukthaí stuváñ cháṁsan dráviṇaṁ sadyá ā́pa
04.051.08	a	tā́ ā́ caranti samanā́ purástāt samānátaḥ samanā́ paprathānā́ḥ
04.051.08	c	r̥tásya devī́ḥ sádaso budhānā́ gávāṁ ná sárgā uṣáso jarante
04.051.09	a	tā́ ín nv èvá samanā́ samānī́r ámītavarṇā uṣásaś caranti
04.051.09	c	gū́hantīr ábhvam ásitaṁ rúśadbhiḥ śukrā́s tanū́bhiḥ śúcayo rucānā́ḥ
04.051.10	a	rayíṁ divo duhitaro vibhātī́ḥ prajā́vantaṁ yachatāsmā́su devīḥ
04.051.10	c	syonā́d ā́ vaḥ pratibúdhyamānāḥ suvī́ryasya pátayaḥ syāma
04.051.11	a	tád vo divo duhitaro vibhātī́r úpa bruva uṣaso yajñáketuḥ
04.051.11	c	vayáṁ syāma yaśáso jáneṣu tád dyaúś ca dhattā́m pr̥thivī́ ca devī́
04.052.01	a	práti ṣyā́ sūnárī jánī vyuchántī pári svásuḥ
04.052.01	c	divó adarśi duhitā́
04.052.02	a	áśveva citrā́ruṣī mātā́ gávām r̥tā́varī
04.052.02	c	sákhābhūd aśvínor uṣā́ḥ
04.052.03	a	utá sákhāsy aśvínor utá mātā́ gávām asi
04.052.03	c	utóṣo vásva īśiṣe
04.052.04	a	yāvayáddveṣasaṁ tvā cikitvít sūnr̥tāvari
04.052.04	c	práti stómair abhutsmahi
04.052.05	a	práti bhadrā́ adr̥kṣata gávāṁ sárgā ná raśmáyaḥ
04.052.05	c	óṣā́ aprā urú jráyaḥ
04.052.06	a	āpaprúṣī vibhāvari vy āā̀var jyótiṣā támaḥ
04.052.06	c	úṣo ánu svadhā́m ava
04.052.07	a	ā́ dyā́ṁ tanoṣi raśmíbhir ā́ntárikṣam urú priyám
04.052.07	c	úṣaḥ śukréṇa śocíṣā
04.053.01	a	tád devásya savitúr vā́ryam mahád vr̥ṇīmáhe ásurasya prácetasaḥ
04.053.01	c	chardír yéna dāśúṣe yáchati tmánā tán no mahā́m̐ úd ayān devó aktúbhiḥ
04.053.02	a	divó dhartā́ bhúvanasya prajā́patiḥ piśáṅgaṁ drāpím práti muñcate kavíḥ
04.053.02	c	vicakṣaṇáḥ pratháyann āpr̥ṇánn urv ájījanat savitā́ sumnám ukthyàm
04.053.03	a	ā́prā rájāṁsi divyā́ni pā́rthivā ślókaṁ deváḥ kr̥ṇute svā́ya dhármaṇe
04.053.03	c	prá bāhū́ asrāk savitā́ sávīmani niveśáyan prasuvánn aktúbhir jágat
04.053.04	a	ádābhyo bhúvanāni pracā́kaśad vratā́ni deváḥ savitā́bhí rakṣate
04.053.04	c	prā́srāg bāhū́ bhúvanasya prajā́bhyo dhr̥távrato mahó ájmasya rājati
04.053.05	a	trír antárikṣaṁ savitā́ mahitvanā́ trī́ rájāṁsi paribhús trī́ṇi rocanā́
04.053.05	c	tisró dívaḥ pr̥thivī́s tisrá invati tribhír vrataír abhí no rakṣati tmánā
04.053.06	a	br̥hátsumnaḥ prasavītā́ nivéśano jágata sthātúr ubháyasya yó vaśī́
04.053.06	c	sá no deváḥ savitā́ śárma yachatv asmé kṣáyāya trivárūtham áṁhasaḥ
04.053.07	a	ā́gan devá r̥túbhir várdhatu kṣáyaṁ dádhātu naḥ savitā́ suprajā́m íṣam
04.053.07	c	sá naḥ kṣapā́bhir áhabhiś ca jinvatu prajā́vantaṁ rayím asmé sám invatu
04.054.01	a	ábhūd deváḥ savitā́ vándyo nú na idā́nīm áhna upavā́cyo nŕ̥bhiḥ
04.054.01	c	ví yó rátnā bhájati mānavébhyaḥ śréṣṭhaṁ no átra dráviṇaṁ yáthā dádhat
04.054.02	a	devébhyo hí prathamáṁ yajñíyebhyo 'mr̥tatváṁ suvási bhāgám uttamám
04.054.02	c	ā́d íd dāmā́naṁ savitar vy ūā̀rṇuṣe 'nūcīnā́ jīvitā́ mā́nuṣebhyaḥ
04.054.03	a	ácittī yác cakr̥mā́ daívye jáne dīnaír dákṣaiḥ prábhūtī pūruṣatvátā
04.054.03	c	devéṣu ca savitar mā́nuṣeṣu ca tváṁ no átra suvatād ánāgasaḥ
04.054.04	a	ná pramíye savitúr daívyasya tád yáthā víśvam bhúvanaṁ dhārayiṣyáti
04.054.04	c	yát pr̥thivyā́ várimann ā́ svaṅgurír várṣman diváḥ suváti satyám asya tát
04.054.05	a	índrajyeṣṭhān br̥hádbhyaḥ párvatebhyaḥ kṣáyām̐ ebhyaḥ suvasi pastyāā̀vataḥ
04.054.05	c	yáthā yathā patáyanto viyemirá evaívá tasthuḥ savitaḥ savā́ya te
04.054.06	a	yé te trír áhan savitaḥ savā́so divé dive saúbhagam āsuvánti
04.054.06	c	índro dyā́vāpr̥thivī́ síndhur adbhír ādityaír no áditiḥ śárma yaṁsat
04.055.01	a	kó vas trātā́ vasavaḥ kó varūtā́ dyā́vābhūmī adite trā́sīthāṁ naḥ
04.055.01	c	sáhīyaso varuṇa mitra mártāt kó vo 'dhvaré várivo dhāti devāḥ
04.055.02	a	prá yé dhā́māni pūrvyā́ṇy árcān ví yád uchā́n viyotā́ro ámūrāḥ
04.055.02	c	vidhātā́ro ví té dadhur ájasrā r̥tádhītayo rurucanta dasmā́ḥ
04.055.03	a	prá pastyāā̀m áditiṁ síndhum arkaíḥ svastím īḷe sakhyā́ya devī́m
04.055.03	c	ubhé yáthā no áhanī nipā́ta uṣā́sānáktā karatām ádabdhe
04.055.04	a	vy àryamā́ váruṇaś ceti pánthām iṣás pátiḥ suvitáṁ gātúm agníḥ
04.055.04	c	índrāviṣṇū nr̥vád u ṣú stávānā śárma no yantam ámavad várūtham
04.055.05	a	ā́ párvatasya marútām ávāṁsi devásya trātúr avri bhágasya
04.055.05	c	pā́t pátir jányād áṁhaso no mitró mitríyād utá na uruṣyet
04.055.06	a	nū́ rodasī áhinā budhnyèna stuvītá devī ápyebhir iṣṭaíḥ
04.055.06	c	samudráṁ ná saṁcáraṇe saniṣyávo gharmásvaraso nadyò ápa vran
04.055.07	a	devaír no devy áditir ní pātu devás trātā́ trāyatām áprayuchan
04.055.07	c	nahí mitrásya váruṇasya dhāsím árhāmasi pramíyaṁ sā́nv agnéḥ
04.055.08	a	agnír īśe vasavyàsyāgnír maháḥ saúbhagasya
04.055.08	c	tā́ny asmábhyaṁ rāsate
04.055.09	a	úṣo maghony ā́ vaha sū́nr̥te vā́ryā purú
04.055.09	c	asmábhyaṁ vājinīvati
04.055.10	a	tát sú naḥ savitā́ bhágo váruṇo mitró aryamā́
04.055.10	c	índro no rā́dhasā́ gamat
04.056.01	a	mahī́ dyā́vāpr̥thivī́ ihá jyéṣṭhe rucā́ bhavatāṁ śucáyadbhir arkaíḥ
04.056.01	c	yát sīṁ váriṣṭhe br̥hatī́ viminván ruvád dhokṣā́ paprathānébhir évaiḥ
04.056.02	a	devī́ devébhir yajaté yájatrair áminatī tasthatur ukṣámāṇe
04.056.02	c	r̥tā́varī adrúhā deváputre yajñásya netrī́ śucáyadbhir arkaíḥ
04.056.03	a	sá ít svápā bhúvaneṣv āsa yá imé dyā́vāpr̥thivī́ jajā́na
04.056.03	c	urvī́ gabhīré rájasī suméke avaṁśé dhī́raḥ śácyā sám airat
04.056.04	a	nū́ rodasī br̥hádbhir no várūthaiḥ pátnīvadbhir iṣáyantī sajóṣāḥ
04.056.04	c	urūcī́ víśve yajaté ní pātaṁ dhiyā́ syāma rathyàḥ sadāsā́ḥ
04.056.05	a	prá vām máhi dyávī abhy úpastutim bharāmahe
04.056.05	c	śúcī úpa práśastaye
04.056.06	a	punāné tanvāā̀ mitháḥ svéna dákṣeṇa rājathaḥ
04.056.06	c	ūhyā́the sanā́d r̥tám
04.056.07	a	mahī́ mitrásya sādhathas tárantī pípratī r̥tám
04.056.07	c	pári yajñáṁ ní ṣedathuḥ
04.057.01	a	kṣétrasya pátinā vayáṁ hiténeva jayāmasi
04.057.01	c	gā́m áśvam poṣayitnv ā́ sá no mr̥ḷātīdŕ̥śe
04.057.02	a	kṣétrasya pate mádhumantam ūrmíṁ dhenúr iva páyo asmā́su dhukṣva
04.057.02	c	madhuścútaṁ ghr̥tám iva súpūtam r̥tásya naḥ pátayo mr̥ḷayantu
04.057.03	a	mádhumatīr óṣadhīr dyā́va ā́po mádhuman no bhavatv antárikṣam
04.057.03	c	kṣétrasya pátir mádhumān no astv áriṣyanto ánv enaṁ carema
04.057.04	a	śunáṁ vāhā́ḥ śunáṁ náraḥ śunáṁ kr̥ṣatu lā́ṅgalam
04.057.04	c	śunáṁ varatrā́ badhyantāṁ śunám áṣṭrām úd iṅgaya
04.057.05	a	śúnāsīrāv imā́ṁ vā́caṁ juṣethāṁ yád diví cakráthuḥ páyaḥ
04.057.05	c	ténemā́m úpa siñcatam
04.057.06	a	arvā́cī subhage bhava sī́te vándāmahe tvā
04.057.06	c	yáthā naḥ subhágā́sasi yáthā naḥ suphálā́sasi
04.057.07	a	índraḥ sī́tāṁ ní gr̥hṇātu tā́m pūṣā́nu yachatu
04.057.07	c	sā́ naḥ páyasvatī duhām úttarām uttarāṁ sámām
04.057.08	a	śunáṁ naḥ phā́lā ví kr̥ṣantu bhū́miṁ śunáṁ kīnā́śā abhí yantu vāhaíḥ
04.057.08	c	śunám parjányo mádhunā páyobhiḥ śúnāsīrā śunám asmā́su dhattam
04.058.01	a	samudrā́d ūrmír mádhumām̐ úd ārad úpāṁśúnā sám amr̥tatvám ānaṭ
04.058.01	c	ghr̥tásya nā́ma gúhyaṁ yád ásti jihvā́ devā́nām amŕ̥tasya nā́bhiḥ
04.058.02	a	vayáṁ nā́ma prá bravāmā ghr̥tásyāsmín yajñé dhārayāmā námobhiḥ
04.058.02	c	úpa brahmā́ śr̥ṇavac chasyámānaṁ cátuḥśr̥ṅgo 'vamīd gaurá etát
04.058.03	a	catvā́ri śŕ̥ṅgā tráyo asya pā́dā dvé śīrṣé saptá hástāso asya
04.058.03	c	trídhā baddhó vr̥ṣabhó roravīti mahó devó mártyām̐ ā́ viveśa
04.058.04	a	trídhā hitám paṇíbhir guhyámānaṁ gávi devā́so ghr̥tám ánv avindan
04.058.04	c	índra ékaṁ sū́rya ékaṁ jajāna venā́d ékaṁ svadháyā níṣ ṭatakṣuḥ
04.058.05	a	etā́ arṣanti hŕ̥dyāt samudrā́c chatávrajā ripúṇā nā́vacákṣe
04.058.05	c	ghr̥tásya dhā́rā abhí cākaśīmi hiraṇyáyo vetasó mádhya āsām
04.058.06	a	samyák sravanti saríto ná dhénā antár hr̥dā́ mánasā pūyámānāḥ
04.058.06	c	eté arṣanty ūrmáyo ghr̥tásya mr̥gā́ iva kṣipaṇór ī́ṣamāṇāḥ
04.058.07	a	síndhor iva prādhvané śūghanā́so vā́tapramiyaḥ patayanti yahvā́ḥ
04.058.07	c	ghr̥tásya dhā́rā aruṣó ná vājī́ kā́ṣṭhā bhindánn ūrmíbhiḥ pínvamānaḥ
04.058.08	a	abhí pravanta sámaneva yóṣāḥ kalyāṇyàḥ smáyamānāso agním
04.058.08	c	ghr̥tásya dhā́rāḥ samídho nasanta tā́ juṣāṇó haryati jātávedāḥ
04.058.09	a	kanyāā̀ iva vahatúm étavā́ u añjy àñjānā́ abhí cākaśīmi
04.058.09	c	yátra sómaḥ sūyáte yátra yajñó ghr̥tásya dhā́rā abhí tát pavante
04.058.10	a	abhy àrṣata suṣṭutíṁ gávyam ājím asmā́su bhadrā́ dráviṇāni dhatta
04.058.10	c	imáṁ yajñáṁ nayata devátā no ghr̥tásya dhā́rā mádhumat pavante
04.058.11	a	dhā́man te víśvam bhúvanam ádhi śritám antáḥ samudré hr̥dy àntár ā́yuṣi
04.058.11	c	apā́m ánīke samithé yá ā́bhr̥tas tám aśyāma mádhumantaṁ ta ūrmím
05.001.01	a	ábodhy agníḥ samídhā jánānām práti dhenúm ivāyatī́m uṣā́sam
05.001.01	c	yahvā́ iva prá vayā́m ujjíhānāḥ prá bhānávaḥ sisrate nā́kam ácha
05.001.02	a	ábodhi hótā yajáthāya devā́n ūrdhvó agníḥ sumánāḥ prātár asthāt
05.001.02	c	sámiddhasya rúśad adarśi pā́jo mahā́n devás támaso nír amoci
05.001.03	a	yád īṁ gaṇásya raśanā́m ájīgaḥ śúcir aṅkte śúcibhir góbhir agníḥ
05.001.03	c	ā́d dákṣiṇā yujyate vājayánty uttānā́m ūrdhvó adhayaj juhū́bhiḥ
05.001.04	a	agním áchā devayatā́m mánāṁsi cákṣūṁṣīva sū́rye sáṁ caranti
05.001.04	c	yád īṁ súvāte uṣásā vírūpe śvetó vājī́ jāyate ágre áhnām
05.001.05	a	jániṣṭa hí jényo ágre áhnāṁ hitó hitéṣv aruṣó váneṣu
05.001.05	c	dáme dame saptá rátnā dádhāno 'gnír hótā ní ṣasādā yájīyān
05.001.06	a	agnír hótā ny àsīdad yájīyān upásthe mātúḥ surabhā́ uloké
05.001.06	c	yúvā kavíḥ puruniṣṭhá r̥tā́vā dhartā́ kr̥ṣṭīnā́m utá mádhya iddháḥ
05.001.07	a	prá ṇú tyáṁ vípram adhvaréṣu sādhúm agníṁ hótāram īḷate námobhiḥ
05.001.07	c	ā́ yás tatā́na ródasī r̥téna nítyam mr̥janti vājínaṁ ghr̥téna
05.001.08	a	mārjālyò mr̥jyate své dámūnāḥ kavipraśastó átithiḥ śivó naḥ
05.001.08	c	sahásraśr̥ṅgo vr̥ṣabhás tádojā víśvām̐ agne sáhasā prā́sy anyā́n
05.001.09	a	prá sadyó agne áty eṣy anyā́n āvír yásmai cā́rutamo babhū́tha
05.001.09	c	īḷényo vapuṣyò vibhā́vā priyó viśā́m átithir mā́nuṣīṇām
05.001.10	a	túbhyam bharanti kṣitáyo yaviṣṭha balím agne ántita ótá dūrā́t
05.001.10	c	ā́ bhándiṣṭhasya sumatíṁ cikiddhi br̥hát te agne máhi śárma bhadrám
05.001.11	a	ā́dyá rátham bhānumo bhānumántam ágne tíṣṭha yajatébhiḥ sámantam
05.001.11	c	vidvā́n pathīnā́m urv àntárikṣam éhá devā́n havirádyāya vakṣi
05.001.12	a	ávocāma kaváye médhyāya váco vandā́ru vr̥ṣabhā́ya vŕ̥ṣṇe
05.001.12	c	gáviṣṭhiro námasā stómam agnaú divīā̀va rukmám uruvyáñcam aśret
05.002.01	a	kumārám mātā́ yuvatíḥ sámubdhaṁ gúhā bibharti ná dadāti pitré
05.002.01	c	ánīkam asya ná mináj jánāsaḥ puráḥ paśyanti níhitam arataú
05.002.02	a	kám etáṁ tváṁ yuvate kumārám péṣī bibharṣi máhiṣī jajāna
05.002.02	c	pūrvī́r hí gárbhaḥ śarádo vavárdhā́paśyaṁ jātáṁ yád ásūta mātā́
05.002.03	a	híraṇyadantaṁ śúcivarṇam ārā́t kṣétrād apaśyam ā́yudhā mímānam
05.002.03	c	dadānó asmā amŕ̥taṁ vipŕ̥kvat kím mā́m anindrā́ḥ kr̥ṇavann anukthā́ḥ
05.002.04	a	kṣétrād apaśyaṁ sanutáś cárantaṁ sumád yūtháṁ ná purú śóbhamānam
05.002.04	c	ná tā́ agr̥bhrann ájaniṣṭa hí ṣáḥ páliknīr íd yuvatáyo bhavanti
05.002.05	a	ké me maryakáṁ ví yavanta góbhir ná yéṣāṁ gopā́ áraṇaś cid ā́sa
05.002.05	c	yá īṁ jagr̥bhúr áva té sr̥jantv ā́jāti paśvá úpa naś cikitvā́n
05.002.06	a	vasā́ṁ rā́jānaṁ vasatíṁ jánānām árātayo ní dadhur mártyeṣu
05.002.06	c	bráhmāṇy átrer áva táṁ sr̥jantu ninditā́ro níndyāso bhavantu
05.002.07	a	śúnaś cic chépaṁ níditaṁ sahásrād yū́pād amuñco áśamiṣṭa hí ṣáḥ
05.002.07	c	evā́smád agne ví mumugdhi pā́śān hótaś cikitva ihá tū́ niṣádya
05.002.08	a	hr̥ṇīyámāno ápa hí mád aíyeḥ prá me devā́nāṁ vratapā́ uvāca
05.002.08	c	índro vidvā́m̐ ánu hí tvā cacákṣa ténāhám agne ánuśiṣṭa ā́gām
05.002.09	a	ví jyótiṣā br̥hatā́ bhāty agnír āvír víśvāni kr̥ṇute mahitvā́
05.002.09	c	prā́devīr māyā́ḥ sahate durévāḥ śíśīte śŕ̥ṅge rákṣase viníkṣe
05.002.10	a	utá svānā́so diví ṣantv agnés tigmā́yudhā rákṣase hántavā́ u
05.002.10	c	máde cid asya prá rujanti bhā́mā ná varante paribā́dho ádevīḥ
05.002.11	a	etáṁ te stómaṁ tuvijāta vípro ráthaṁ ná dhī́raḥ svápā atakṣam
05.002.11	c	yádī́d agne práti tváṁ deva háryāḥ svàrvatīr apá enā jayema
05.002.12	a	tuvigrī́vo vr̥ṣabhó vāvr̥dhānò 'śatrv àryáḥ sám ajāti védaḥ
05.002.12	c	ítīmám agním amŕ̥tā avocan barhíṣmate mánave śárma yaṁsad dhavíṣmate mánave śárma yaṁsat
05.003.01	a	tvám agne váruṇo jā́yase yát tvám mitró bhavasi yát sámiddhaḥ
05.003.01	c	tvé víśve sahasas putra devā́s tvám índro dāśúṣe mártyāya
05.003.02	a	tvám aryamā́ bhavasi yát kanī́nāṁ nā́ma svadhāvan gúhyam bibharṣi
05.003.02	c	añjánti mitráṁ súdhitaṁ ná góbhir yád dámpatī sámanasā kr̥ṇóṣi
05.003.03	a	táva śriyé marúto marjayanta rúdra yát te jánima cā́ru citrám
05.003.03	c	padáṁ yád víṣṇor upamáṁ nidhā́yi téna pāsi gúhyaṁ nā́ma gónām
05.003.04	a	táva śriyā́ sudŕ̥śo deva devā́ḥ purū́ dádhānā amŕ̥taṁ sapanta
05.003.04	c	hótāram agním mánuṣo ní ṣedur daśasyánta uśíjaḥ śáṁsam āyóḥ
05.003.05	a	ná tvád dhótā pū́rvo agne yájīyān ná kā́vyaiḥ paró asti svadhāvaḥ
05.003.05	c	viśáś ca yásyā átithir bhávāsi sá yajñéna vanavad deva mártān
05.003.06	a	vayám agne vanuyāma tvótā vasūyávo havíṣā búdhyamānāḥ
05.003.06	c	vayáṁ samaryé vidátheṣv áhnāṁ vayáṁ rāyā́ sahasas putra mártān
05.003.07	a	yó na ā́go abhy éno bhárāty ádhī́d aghám agháśaṁse dadhāta
05.003.07	c	jahī́ cikitvo abhíśastim etā́m ágne yó no marcáyati dvayéna
05.003.08	a	tvā́m asyā́ vyúṣi deva pū́rve dūtáṁ kr̥ṇvānā́ ayajanta havyaíḥ
05.003.08	c	saṁsthé yád agna ī́yase rayīṇā́ṁ devó mártair vásubhir idhyámānaḥ
05.003.09	a	áva spr̥dhi pitáraṁ yódhi vidvā́n putró yás te sahasaḥ sūna ūhé
05.003.09	c	kadā́ cikitvo abhí cakṣase nó 'gne kadā́m̐ r̥tacíd yātayāse
05.003.10	a	bhū́ri nā́ma vándamāno dadhāti pitā́ vaso yádi táj joṣáyāse
05.003.10	c	kuvíd devásya sáhasā cakānáḥ sumnám agnír vanate vāvr̥dhānáḥ
05.003.11	a	tvám aṅgá jaritā́raṁ yaviṣṭha víśvāny agne duritā́ti parṣi
05.003.11	c	stenā́ adr̥śran ripávo jánāsó 'jñātaketā vr̥jinā́ abhūvan
05.003.12	a	imé yā́māsas tvadríg abhūvan vásave vā tád íd ā́go avāci
05.003.12	c	nā́hāyám agnír abhíśastaye no ná rī́ṣate vāvr̥dhānáḥ párā dāt
05.004.01	a	tvā́m agne vásupatiṁ vásūnām abhí prá mande adhvaréṣu rājan
05.004.01	c	tváyā vā́jaṁ vājayánto jayemābhí ṣyāma pr̥tsutī́r mártyānām
05.004.02	a	havyavā́ḷ agnír ajáraḥ pitā́ no vibhúr vibhā́vā sudŕ̥śīko asmé
05.004.02	c	sugārhapatyā́ḥ sám íṣo didīhy asmadryàk sám mimīhi śrávāṁsi
05.004.03	a	viśā́ṁ kavíṁ viśpátim mā́nuṣīṇāṁ śúcim pāvakáṁ ghr̥tápr̥ṣṭham agním
05.004.03	c	ní hótāraṁ viśvavídaṁ dadhidhve sá devéṣu vanate vā́ryāṇi
05.004.04	a	juṣásvāgna íḷayā sajóṣā yátamāno raśmíbhiḥ sū́ryasya
05.004.04	c	juṣásva naḥ samídhaṁ jātaveda ā́ ca devā́n havirádyāya vakṣi
05.004.05	a	júṣṭo dámūnā átithir duroṇá imáṁ no yajñám úpa yāhi vidvā́n
05.004.05	c	víśvā agne abhiyújo vihátyā śatrūyatā́m ā́ bharā bhójanāni
05.004.06	a	vadhéna dásyum prá hí cātáyasva váyaḥ kr̥ṇvānás tanvè svā́yai
05.004.06	c	píparṣi yát sahasas putra devā́nt só agne pāhi nr̥tama vā́je asmā́n
05.004.07	a	vayáṁ te agna ukthaír vidhema vayáṁ havyaíḥ pāvaka bhadraśoce
05.004.07	c	asmé rayíṁ viśvávāraṁ sám invāsmé víśvāni dráviṇāni dhehi
05.004.08	a	asmā́kam agne adhvaráṁ juṣasva sáhasaḥ sūno triṣadhastha havyám
05.004.08	c	vayáṁ devéṣu sukŕ̥taḥ syāma śármaṇā nas trivárūthena pāhi
05.004.09	a	víśvāni no durgáhā jātavedaḥ síndhuṁ ná nāvā́ duritā́ti parṣi
05.004.09	c	ágne atriván námasā gr̥ṇānò 'smā́kam bodhy avitā́ tanū́nām
05.004.10	a	yás tvā hr̥dā́ kīríṇā mányamānó 'martyam mártyo jóhavīmi
05.004.10	c	jā́tavedo yáśo asmā́su dhehi prajā́bhir agne amr̥tatvám aśyām
05.004.11	a	yásmai tváṁ sukŕ̥te jātaveda ulokám agne kr̥ṇávaḥ syonám
05.004.11	c	aśvínaṁ sá putŕ̥ṇaṁ vīrávantaṁ gómantaṁ rayíṁ naśate svastí
05.005.01	a	súsamiddhāya śocíṣe ghr̥táṁ tīvráṁ juhotana
05.005.01	c	agnáye jātávedase
05.005.02	a	nárāśáṁsaḥ suṣūdatīmáṁ yajñám ádābhyaḥ
05.005.02	c	kavír hí mádhuhastyaḥ
05.005.03	a	īḷitó agna ā́ vahéndraṁ citrám ihá priyám
05.005.03	c	sukhaí ráthebhir ūtáye
05.005.04	a	ū́rṇamradā ví prathasvābhy àrkā́ anūṣata
05.005.04	c	bhávā naḥ śubhra sātáye
05.005.05	a	dévīr dvāro ví śrayadhvaṁ suprāyaṇā́ na ūtáye
05.005.05	c	prá pra yajñám pr̥ṇītana
05.005.06	a	suprátīke vayovŕ̥dhā yahvī́ r̥tásya mātárā
05.005.06	c	doṣā́m uṣā́sam īmahe
05.005.07	a	vā́tasya pátmann īḷitā́ daívyā hótārā mánuṣaḥ
05.005.07	c	imáṁ no yajñám ā́ gatam
05.005.08	a	íḷā sárasvatī mahī́ tisró devī́r mayobhúvaḥ
05.005.08	b	barhíḥ sīdantv asrídhaḥ
05.005.09	a	śivás tvaṣṭar ihā́ gahi vibhúḥ póṣa utá tmánā
05.005.09	c	yajñé yajñe na úd ava
05.005.10	a	yátra véttha vanaspate devā́nāṁ gúhyā nā́māni
05.005.10	c	tátra havyā́ni gāmaya
05.005.11	a	svā́hāgnáye váruṇāya svā́héndrāya marúdbhyaḥ svā́hā devébhyo havíḥ
05.006.01	a	agníṁ tám manye yó vásur ástaṁ yáṁ yánti dhenávaḥ
05.006.01	c	ástam árvanta āśávó 'staṁ nítyāso vājína íṣaṁ stotŕ̥bhya ā́ bhara
05.006.02	a	só agnír yó vásur gr̥ṇé sáṁ yám āyánti dhenávaḥ
05.006.02	c	sám árvanto raghudrúvaḥ sáṁ sujātā́saḥ sūráya íṣaṁ stotŕ̥bhya ā́ bhara
05.006.03	a	agnír hí vājínaṁ viśé dádāti viśvácarṣaṇiḥ
05.006.03	c	agnī́ rāyé svābhúvaṁ sá prītó yāti vā́ryam íṣaṁ stotŕ̥bhya ā́ bhara
05.006.04	a	ā́ te agna idhīmahi dyumántaṁ devājáram
05.006.04	c	yád dha syā́ te pánīyasī samíd dīdáyati dyávī́ṣaṁ stotŕ̥bhya ā́ bhara
05.006.05	a	ā́ te agna r̥cā́ havíḥ śúkrasya śociṣas pate
05.006.05	c	súścandra dásma víśpate hávyavāṭ túbhyaṁ hūyata íṣaṁ stotŕ̥bhya ā́ bhara
05.006.06	a	pró tyé agnáyo 'gníṣu víśvam puṣyanti vā́ryam
05.006.06	c	té hinvire tá invire tá iṣaṇyanty ānuṣág íṣaṁ stotŕ̥bhya ā́ bhara
05.006.07	a	táva tyé agne arcáyo máhi vrādhanta vājínaḥ
05.006.07	c	yé pátvabhiḥ śaphā́nāṁ vrajā́ bhuránta gónām íṣaṁ stotŕ̥bhya ā́ bhara
05.006.08	a	návā no agna ā́ bhara stotŕ̥bhyaḥ sukṣitī́r íṣaḥ
05.006.08	c	té syāma yá ānr̥cús tvā́dūtāso dáme dama íṣaṁ stotŕ̥bhya ā́ bhara
05.006.09	a	ubhé suścandra sarpíṣo dárvī śrīṇīṣa āsáni
05.006.09	c	utó na út pupūryā ukthéṣu śavasas pata íṣaṁ stotŕ̥bhya ā́ bhara
05.006.10	a	evā́m̐ agním ajuryamur gīrbhír yajñébhir ānuṣák
05.006.10	c	dádhad asmé suvī́ryam utá tyád āśváśvyam íṣaṁ stotŕ̥bhya ā́ bhara
05.007.01	a	sákhāyaḥ sáṁ vaḥ samyáñcam íṣaṁ stómaṁ cāgnáye
05.007.01	c	várṣiṣṭhāya kṣitīnā́m ūrjó náptre sáhasvate
05.007.02	a	kútrā cid yásya sámr̥tau raṇvā́ náro nr̥ṣádane
05.007.02	c	árhantaś cid yám indhaté saṁjanáyanti jantávaḥ
05.007.03	a	sáṁ yád iṣó vánāmahe sáṁ havyā́ mā́nuṣāṇām
05.007.03	c	utá dyumnásya śávasa r̥tásya raśmím ā́ dade
05.007.04	a	sá smā kr̥ṇoti ketúm ā́ náktaṁ cid dūrá ā́ saté
05.007.04	c	pāvakó yád vánaspátīn prá smā minā́ty ajáraḥ
05.007.05	a	áva sma yásya véṣaṇe svédam pathíṣu júhvati
05.007.05	c	abhī́m áha svájenyam bhū́mā pr̥ṣṭhéva ruruhuḥ
05.007.06	a	yám mártyaḥ puruspŕ̥haṁ vidád víśvasya dhā́yase
05.007.06	c	prá svā́danam pitūnā́m ástatātiṁ cid āyáve
05.007.07	a	sá hí ṣmā dhánvā́kṣitaṁ dā́tā ná dā́ty ā́ paśúḥ
05.007.07	c	híriśmaśruḥ śúcidann r̥bhúr ánibhr̥ṣṭataviṣiḥ
05.007.08	a	śúciḥ ṣmā yásmā atrivát prá svádhitīva rī́yate
05.007.08	c	suṣū́r asūta mātā́ krāṇā́ yád ānaśé bhágam
05.007.09	a	ā́ yás te sarpirāsuté 'gne śám ásti dhā́yase
05.007.09	c	aíṣu dyumnám utá śráva ā́ cittám mártyeṣu dhāḥ
05.007.10	a	íti cin manyúm adhríjas tvā́dātam ā́ paśúṁ dade
05.007.10	c	ā́d agne ápr̥ṇató 'triḥ sāsahyād dásyūn iṣáḥ sāsahyān nr̥ŕ̥n
05.008.01	a	tvā́m agna r̥tāyávaḥ sám īdhire pratnám pratnā́sa ūtáye sahaskr̥ta
05.008.01	c	puruścandráṁ yajatáṁ viśvádhāyasaṁ dámūnasaṁ gr̥hápatiṁ váreṇyam
05.008.02	a	tvā́m agne átithim pūrvyáṁ víśaḥ śocíṣkeśaṁ gr̥hápatiṁ ní ṣedire
05.008.02	c	br̥hátketum pururū́paṁ dhanaspŕ̥taṁ suśármāṇaṁ svávasaṁ jaradvíṣam
05.008.03	a	tvā́m agne mā́nuṣīr īḷate víśo hotrāvídaṁ víviciṁ ratnadhā́tamam
05.008.03	c	gúhā sántaṁ subhaga viśvádarśataṁ tuviṣvaṇásaṁ suyájaṁ ghr̥taśríyam
05.008.04	a	tvā́m agne dharṇasíṁ viśvádhā vayáṁ gīrbhír gr̥ṇánto námasópa sedima
05.008.04	c	sá no juṣasva samidhānó aṅgiro devó mártasya yaśásā sudītíbhiḥ
05.008.05	a	tvám agne pururū́po viśé viśe váyo dadhāsi pratnáthā puruṣṭuta
05.008.05	c	purū́ṇy ánnā sáhasā ví rājasi tvíṣiḥ sā́ te titviṣāṇásya nā́dhŕ̥ṣe
05.008.06	a	tvā́m agne samidhānáṁ yaviṣṭhya devā́ dūtáṁ cakrire havyavā́hanam
05.008.06	c	urujráyasaṁ ghr̥táyonim ā́hutaṁ tveṣáṁ cákṣur dadhire codayánmati
05.008.07	a	tvā́m agne pradíva ā́hutaṁ ghr̥taíḥ sumnāyávaḥ suṣamídhā sám īdhire
05.008.07	c	sá vāvr̥dhāná óṣadhībhir ukṣitò 'bhí jráyāṁsi pā́rthivā ví tiṣṭhase
05.009.01	a	tvā́m agne havíṣmanto devám mártāsa īḷate
05.009.01	c	mánye tvā jātávedasaṁ sá havyā́ vakṣy ānuṣák
05.009.02	a	agnír hótā dā́svataḥ kṣáyasya vr̥ktábarhiṣaḥ
05.009.02	c	sáṁ yajñā́saś cáranti yáṁ sáṁ vā́jāsaḥ śravasyávaḥ
05.009.03	a	utá sma yáṁ śíśuṁ yathā návaṁ jániṣṭāráṇī
05.009.03	c	dhartā́ram mā́nuṣīṇāṁ viśā́m agníṁ svadhvarám
05.009.04	a	utá sma durgr̥bhīyase putró ná hvāryā́ṇām
05.009.04	c	purū́ yó dágdhā́si vánā́gne paśúr ná yávase
05.009.05	a	ádha sma yásyārcáyaḥ samyák saṁyánti dhūmínaḥ
05.009.05	c	yád īm áha tritó divy úpa dhmā́teva dhámati śíśīte dhmātárī yathā
05.009.06	a	távāhám agna ūtíbhir mitrásya ca práśastibhiḥ
05.009.06	c	dveṣoyúto ná duritā́ turyā́ma mártyānām
05.009.07	a	táṁ no agne abhī́ náro rayíṁ sahasva ā́ bhara
05.009.07	c	sá kṣepayat sá poṣayad bhúvad vā́jasya sātáya utaídhi pr̥tsú no vr̥dhé
05.010.01	a	ágna ójiṣṭham ā́ bhara dyumnám asmábhyam adhrigo
05.010.01	c	prá no rāyā́ párīṇasā rátsi vā́jāya pánthām
05.010.02	a	tváṁ no agne adbhuta krátvā dákṣasya maṁhánā
05.010.02	c	tvé asuryàm ā́ruhat krāṇā́ mitró ná yajñíyaḥ
05.010.03	a	tváṁ no agna eṣāṁ gáyam puṣṭíṁ ca vardhaya
05.010.03	c	yé stómebhiḥ prá sūráyo náro maghā́ny ānaśúḥ
05.010.04	a	yé agne candra te gíraḥ śumbhánty áśvarādhasaḥ
05.010.04	c	śúṣmebhiḥ śuṣmíṇo náro diváś cid yéṣām br̥hát sukīrtír bódhati tmánā
05.010.05	a	táva tyé agne arcáyo bhrā́janto yanti dhr̥ṣṇuyā́
05.010.05	c	párijmāno ná vidyútaḥ svānó rátho ná vājayúḥ
05.010.06	a	nū́ no agna ūtáye sabā́dhasaś ca rātáye
05.010.06	c	asmā́kāsaś ca sūráyo víśvā ā́śās tarīṣáṇi
05.010.07	a	tváṁ no agne aṅgira stutá stávāna ā́ bhara
05.010.07	c	hótar vibhvāsáhaṁ rayíṁ stotŕ̥bhya stávase ca na utaídhi pr̥tsú no vr̥dhé
05.011.01	a	jánasya gopā́ ajaniṣṭa jā́gr̥vir agníḥ sudákṣaḥ suvitā́ya návyase
05.011.01	c	ghr̥tápratīko br̥hatā́ divispŕ̥śā dyumád ví bhāti bharatébhyaḥ śúciḥ
05.011.02	a	yajñásya ketúm prathamám puróhitam agníṁ náras triṣadhasthé sám īdhire
05.011.02	c	índreṇa devaíḥ saráthaṁ sá barhíṣi sī́dan ní hótā yajáthāya sukrátuḥ
05.011.03	a	ásammr̥ṣṭo jāyase mātróḥ śúcir mandráḥ kavír úd atiṣṭho vivásvataḥ
05.011.03	c	ghr̥téna tvāvardhayann agna āhuta dhūmás te ketúr abhavad diví śritáḥ
05.011.04	a	agnír no yajñám úpa vetu sādhuyā́gníṁ náro ví bharante gr̥hé gr̥he
05.011.04	c	agnír dūtó abhavad dhavyavā́hano 'gníṁ vr̥ṇānā́ vr̥ṇate kavíkratum
05.011.05	a	túbhyedám agne mádhumattamaṁ vácas túbhyam manīṣā́ iyám astu śáṁ hr̥dé
05.011.05	c	tvā́ṁ gíraḥ síndhum ivāvánīr mahī́r ā́ pr̥ṇanti śávasā vardháyanti ca
05.011.06	a	tvā́m agne áṅgiraso gúhā hitám ánv avindañ chiśriyāṇáṁ váne vane
05.011.06	c	sá jāyase mathyámānaḥ sáho mahát tvā́m āhuḥ sáhasas putrám aṅgiraḥ
05.012.01	a	prā́gnáye br̥haté yajñíyāya r̥tásya vŕ̥ṣṇe ásurāya mánma
05.012.01	c	ghr̥táṁ ná yajñá āsyè súpūtaṁ gíram bhare vr̥ṣabhā́ya pratīcī́m
05.012.02	a	r̥táṁ cikitva r̥tám íc cikiddhy r̥tásya dhā́rā ánu tr̥ndhi pūrvī́ḥ
05.012.02	c	nā́háṁ yātúṁ sáhasā ná dvayéna r̥táṁ sapāmy aruṣásya vŕ̥ṣṇaḥ
05.012.03	a	káyā no agna r̥táyann r̥téna bhúvo návedā ucáthasya návyaḥ
05.012.03	c	védā me devá r̥tupā́ r̥tūnā́ṁ nā́hám pátiṁ sanitúr asya rāyáḥ
05.012.04	a	ké te agne ripáve bándhanāsaḥ ké pāyávaḥ saniṣanta dyumántaḥ
05.012.04	c	ké dhāsím agne ánr̥tasya pānti ká ā́sato vácasaḥ santi gopā́ḥ
05.012.05	a	sákhāyas te víṣuṇā agna eté śivā́saḥ sánto áśivā abhūvan
05.012.05	c	ádhūrṣata svayám eté vácobhir r̥jūyaté vr̥jinā́ni bruvántaḥ
05.012.06	a	yás te agne námasā yajñám ī́ṭṭa r̥táṁ sá pāty aruṣásya vŕ̥ṣṇaḥ
05.012.06	c	tásya kṣáyaḥ pr̥thúr ā́ sādhúr etu prasársrāṇasya náhuṣasya śéṣaḥ
05.013.01	a	árcantas tvā havāmahé 'rcantaḥ sám idhīmahi
05.013.01	c	ágne árcanta ūtáye
05.013.02	a	agné stómam manāmahe sidhrám adyá divispŕ̥śaḥ
05.013.02	c	devásya draviṇasyávaḥ
05.013.03	a	agnír juṣata no gíro hótā yó mā́nuṣeṣv ā́
05.013.03	c	sá yakṣad daívyaṁ jánam
05.013.04	a	tvám agne sapráthā asi júṣṭo hótā váreṇyaḥ
05.013.04	c	tváyā yajñáṁ ví tanvate
05.013.05	a	tvā́m agne vājasā́tamaṁ víprā vardhanti súṣṭutam
05.013.05	c	sá no rāsva suvī́ryam
05.013.06	a	ágne nemír arā́m̐ iva devā́ṁs tvám paribhū́r asi
05.013.06	c	ā́ rā́dhaś citrám r̥ñjase
05.014.01	a	agníṁ stómena bodhaya samidhānó ámartyam
05.014.01	c	havyā́ devéṣu no dadhat
05.014.02	a	tám adhvaréṣv īḷate devám mártā ámartyam
05.014.02	c	yájiṣṭham mā́nuṣe jáne
05.014.03	a	táṁ hí śáśvanta ī́ḷate srucā́ deváṁ ghr̥taścútā
05.014.03	c	agníṁ havyā́ya vóḷhave
05.014.04	a	agnír jātó arocata ghnán dásyūñ jyótiṣā támaḥ
05.014.04	c	ávindad gā́ apáḥ svàḥ
05.014.05	a	agním īḷényaṁ kavíṁ ghr̥tápr̥ṣṭhaṁ saparyata
05.014.05	c	vétu me śr̥ṇávad dhávam
05.014.06	a	agníṁ ghr̥téna vāvr̥dhu stómebhir viśvácarṣaṇim
05.014.06	c	svādhī́bhir vacasyúbhiḥ
05.015.01	a	prá vedháse kaváye védyāya gíram bhare yaśáse pūrvyā́ya
05.015.01	c	ghr̥táprasatto ásuraḥ suśévo rāyó dhartā́ dharúṇo vásvo agníḥ
05.015.02	a	r̥téna r̥táṁ dharúṇaṁ dhārayanta yajñásya śāké paramé vyòman
05.015.02	c	divó dhárman dharúṇe sedúṣo nr̥ŕ̥ñ jātaír ájātām̐ abhí yé nanakṣúḥ
05.015.03	a	aṅhoyúvas tanvàs tanvate ví váyo mahád duṣṭáram pūrvyā́ya
05.015.03	c	sá saṁváto návajātas tuturyāt siṅháṁ ná kruddhám abhítaḥ pári ṣṭhuḥ
05.015.04	a	mātéva yád bhárase paprathānó jánaṁ janaṁ dhā́yase cákṣase ca
05.015.04	c	váyo vayo jarase yád dádhānaḥ pári tmánā víṣurūpo jigāsi
05.015.05	a	vā́jo nú te śávasas pātv ántam urúṁ dóghaṁ dharúṇaṁ deva rāyáḥ
05.015.05	c	padáṁ ná tāyúr gúhā dádhāno mahó rāyé citáyann átrim aspaḥ
05.016.01	a	br̥hád váyo hí bhānávé 'rcā devā́yāgnáye
05.016.01	c	yám mitráṁ ná práśastibhir mártāso dadhiré puráḥ
05.016.02	a	sá hí dyúbhir jánānāṁ hótā dákṣasya bāhvóḥ
05.016.02	c	ví havyám agnír ānuṣág bhágo ná vā́ram r̥ṇvati
05.016.03	a	asyá stóme maghónaḥ sakhyé vr̥ddháśociṣaḥ
05.016.03	c	víśvā yásmin tuviṣváṇi sám aryé śúṣmam ādadhúḥ
05.016.04	a	ádhā hy àgna eṣāṁ suvī́ryasya maṁhánā
05.016.04	c	tám íd yahváṁ ná ródasī pári śrávo babhūvatuḥ
05.016.05	a	nū́ na éhi vā́ryam ágne gr̥ṇāná ā́ bhara
05.016.05	c	yé vayáṁ yé ca sūráyaḥ svastí dhā́mahe sácotaídhi pr̥tsú no vr̥dhé
05.017.01	a	ā́ yajñaír deva mártya itthā́ távyāṁsam ūtáye
05.017.01	c	agníṁ kr̥té svadhvaré pūrúr īḷītā́vase
05.017.02	a	ásya hí sváyaśastara āsā́ vidharman mányase
05.017.02	c	táṁ nā́kaṁ citráśociṣam mandrám paró manīṣáyā
05.017.03	a	asyá vā́sā́ u arcíṣā yá ā́yukta tujā́ girā́
05.017.03	c	divó ná yásya rétasā br̥hác chócanty arcáyaḥ
05.017.04	a	asyá krátvā vícetaso dasmásya vásu rátha ā́
05.017.04	c	ádhā víśvāsu hávyo 'gnír vikṣú prá śasyate
05.017.05	a	nū́ na íd dhí vā́ryam āsā́ sacanta sūráyaḥ
05.017.05	c	ū́rjo napād abhíṣṭaye pāhí śagdhí svastáya utaídhi pr̥tsú no vr̥dhé
05.018.01	a	prātár agníḥ purupriyó viśá stavetā́tithiḥ
05.018.01	c	víśvāni yó ámartyo havyā́ márteṣu ráṇyati
05.018.02	a	dvitā́ya mr̥ktávāhase svásya dákṣasya maṁhánā
05.018.02	c	índuṁ sá dhatta ānuṣák stotā́ cit te amartya
05.018.03	a	táṁ vo dīrghā́yuśociṣaṁ girā́ huve maghónām
05.018.03	c	áriṣṭo yéṣāṁ rátho vy àśvadāvann ī́yate
05.018.04	a	citrā́ vā yéṣu dī́dhitir āsánn ukthā́ pā́nti yé
05.018.04	b	stīrṇám barhíḥ svàrṇare śrávāṁsi dadhire pári
05.018.05	a	yé me pañcāśátaṁ dadúr áśvānāṁ sadhástuti
05.018.05	b	dyumád agne máhi śrávo br̥hát kr̥dhi maghónāṁ nr̥vád amr̥ta nr̥ṇā́m
05.019.01	a	abhy àvasthā́ḥ prá jāyante prá vavrér vavríś ciketa
05.019.01	c	upásthe mātúr ví caṣṭe
05.019.02	a	juhuré ví citáyantó 'nimiṣaṁ nr̥mṇám pānti
05.019.02	c	ā́ dr̥ḷhā́m púraṁ viviśuḥ
05.019.03	a	ā́ śvaitreyásya jantávo dyumád vardhanta kr̥ṣṭáyaḥ
05.019.03	b	niṣkágrīvo br̥háduktha enā́ mádhvā ná vājayúḥ
05.019.04	a	priyáṁ dugdháṁ ná kā́myam ájāmi jāmyóḥ sácā
05.019.04	c	gharmó ná vā́jajaṭharó 'dabdhaḥ śáśvato dábhaḥ
05.019.05	a	krī́ḷan no raśma ā́ bhuvaḥ sám bhásmanā vāyúnā vévidānaḥ
05.019.05	b	tā́ asya san dhr̥ṣájo ná tigmā́ḥ súsaṁśitā vakṣyò vakṣaṇesthā́ḥ
05.020.01	a	yám agne vājasātama tváṁ cin mányase rayím
05.020.01	c	táṁ no gīrbhíḥ śravā́yyaṁ devatrā́ panayā yújam
05.020.02	a	yé agne néráyanti te vr̥ddhā́ ugrásya śávasaḥ
05.020.02	b	ápa dvéṣo ápa hváro 'nyávratasya saścire
05.020.03	a	hótāraṁ tvā vr̥ṇīmahé 'gne dákṣasya sā́dhanam
05.020.03	b	yajñéṣu pūrvyáṁ girā́ práyasvanto havāmahe
05.020.04	a	itthā́ yáthā ta ūtáye sáhasāvan divé dive
05.020.04	b	rāyá r̥tā́ya sukrato góbhiḥ ṣyāma sadhamā́do vīraíḥ syāma sadhamā́daḥ
05.021.01	a	manuṣvát tvā ní dhīmahi manuṣvát sám idhīmahi
05.021.01	c	ágne manuṣvád aṅgiro devā́n devayaté yaja
05.021.02	a	tváṁ hí mā́nuṣe jáné 'gne súprīta idhyáse
05.021.02	c	srúcas tvā yanty ānuṣák sújāta sárpirāsute
05.021.03	a	tvā́ṁ víśve sajóṣaso devā́so dūtám akrata
05.021.03	b	saparyántas tvā kave yajñéṣu devám īḷate
05.021.04	a	deváṁ vo devayajyáyāgním īḷīta mártyaḥ
05.021.04	b	sámiddhaḥ śukra dīdihy r̥tásya yónim ā́sadaḥ sasásya yónim ā́sadaḥ
05.022.01	a	prá viśvasāmann atrivád árcā pāvakáśociṣe
05.022.01	c	yó adhvaréṣv ī́ḍyo hótā mandrátamo viśí
05.022.02	a	ny àgníṁ jātávedasaṁ dádhātā devám r̥tvíjam
05.022.02	c	prá yajñá etv ānuṣág adyā́ devávyacastamaḥ
05.022.03	a	cikitvínmanasaṁ tvā devám mártāsa ūtáye
05.022.03	c	váreṇyasya té 'vasa iyānā́so amanmahi
05.022.04	a	ágne cikiddhy àsyá na idáṁ vácaḥ sahasya
05.022.04	c	táṁ tvā suśipra dampate stómair vardhanty átrayo gīrbhíḥ śumbhanty átrayaḥ
05.023.01	a	ágne sáhantam ā́ bhara dyumnásya prāsáhā rayím
05.023.01	c	víśvā yáś carṣaṇī́r abhy āā̀sā́ vā́jeṣu sāsáhat
05.023.02	a	tám agne pr̥tanāṣáhaṁ rayíṁ sahasva ā́ bhara
05.023.02	b	tváṁ hí satyó ádbhuto dātā́ vā́jasya gómataḥ
05.023.03	a	víśve hí tvā sajóṣaso jánāso vr̥ktábarhiṣaḥ
05.023.03	c	hótāraṁ sádmasu priyáṁ vyánti vā́ryā purú
05.023.04	a	sá hí ṣmā viśvácarṣaṇir abhímāti sáho dadhé
05.023.04	b	ágna eṣú kṣáyeṣv ā́ reván naḥ śukra dīdihi dyumát pāvaka dīdihi
05.024.01	a	ágne tváṁ no ántama utá trātā́ śivó bhavā varūthyàḥ
05.024.02	a	vásur agnír vásuśravā áchā nakṣi dyumáttamaṁ rayíṁ dāḥ
05.024.03	a	sá no bodhi śrudhī́ hávam uruṣyā́ ṇo aghāyatáḥ samasmāt
05.024.04	a	táṁ tvā śociṣṭha dīdivaḥ sumnā́ya nūnám īmahe sákhibhyaḥ
05.025.01	a	áchā vo agním ávase deváṁ gāsi sá no vásuḥ
05.025.01	c	rā́sat putrá r̥ṣūṇā́m r̥tā́vā parṣati dviṣáḥ
05.025.02	a	sá hí satyó yám pū́rve cid devā́saś cid yám īdhiré
05.025.02	c	hótāram mandrájihvam ít sudītíbhir vibhā́vasum
05.025.03	a	sá no dhītī́ váriṣṭhayā śréṣṭhayā ca sumatyā́
05.025.03	c	ágne rāyó didīhi naḥ suvr̥ktíbhir vareṇya
05.025.04	a	agnír devéṣu rājaty agnír márteṣv āviśán
05.025.04	c	agnír no havyavā́hano 'gníṁ dhībhíḥ saparyata
05.025.05	a	agnís tuvíśravastamaṁ tuvíbrahmāṇam uttamám
05.025.05	c	atū́rtaṁ śrāvayátpatim putráṁ dadāti dāśúṣe
05.025.06	a	agnír dadāti sátpatiṁ sāsā́ha yó yudhā́ nŕ̥bhiḥ
05.025.06	c	agnír átyaṁ raghuṣyádaṁ jétāram áparājitam
05.025.07	a	yád vā́hiṣṭhaṁ tád agnáye br̥hád arca vibhāvaso
05.025.07	c	máhiṣīva tvád rayís tvád vā́jā úd īrate
05.025.08	a	táva dyumánto arcáyo grā́vevocyate br̥hát
05.025.08	c	utó te tanyatúr yathā svānó arta tmánā diváḥ
05.025.09	a	evā́m̐ agníṁ vasūyávaḥ sahasānáṁ vavandima
05.025.09	c	sá no víśvā áti dvíṣaḥ párṣan nāvéva sukrátuḥ
05.026.01	a	ágne pāvaka rocíṣā mandráyā deva jihváyā
05.026.01	c	ā́ devā́n vakṣi yákṣi ca
05.026.02	a	táṁ tvā ghr̥tasnav īmahe cítrabhāno svardŕ̥śam
05.026.02	c	devā́m̐ ā́ vītáye vaha
05.026.03	a	vītíhotraṁ tvā kave dyumántaṁ sám idhīmahi
05.026.03	c	ágne br̥hántam adhvaré
05.026.04	a	ágne víśvebhir ā́ gahi devébhir havyádātaye
05.026.04	b	hótāraṁ tvā vr̥ṇīmahe
05.026.05	a	yájamānāya sunvatá ā́gne suvī́ryaṁ vaha
05.026.05	c	devaír ā́ satsi barhíṣi
05.026.06	a	samidhānáḥ sahasrajid ágne dhármāṇi puṣyasi
05.026.06	c	devā́nāṁ dūtá ukthyàḥ
05.026.07	a	ny àgníṁ jātávedasaṁ hotravā́haṁ yáviṣṭhyam
05.026.07	c	dádhātā devám r̥tvíjam
05.026.08	a	prá yajñá etv ānuṣág adyā́ devávyacastamaḥ
05.026.08	c	str̥ṇītá barhír āsáde
05.026.09	a	édám marúto aśvínā mitráḥ sīdantu váruṇaḥ
05.026.09	c	devā́saḥ sárvayā viśā́
05.027.01	a	ánasvantā sátpatir māmahe me gā́vā cétiṣṭho ásuro maghónaḥ
05.027.01	c	traivr̥ṣṇó agne daśábhiḥ sahásrair vaíśvānara tryàruṇaś ciketa
05.027.02	a	yó me śatā́ ca viṁśatíṁ ca gónāṁ hárī ca yuktā́ sudhúrā dádāti
05.027.02	c	vaíśvānara súṣṭuto vāvr̥dhānó 'gne yácha tryàruṇāya śárma
05.027.03	a	evā́ te agne sumatíṁ cakānó náviṣṭhāya navamáṁ trasádasyuḥ
05.027.03	c	yó me gíras tuvijātásya pūrvī́r yukténābhí tryàruṇo gr̥ṇā́ti
05.027.04	a	yó ma íti pravócaty áśvamedhāya sūráye
05.027.04	b	dádad r̥cā́ saníṁ yaté dádan medhā́m r̥tāyaté
05.027.05	a	yásya mā paruṣā́ḥ śatám uddharṣáyanty ukṣáṇaḥ
05.027.05	c	áśvamedhasya dā́nāḥ sómā iva tryāā̀śiraḥ
05.027.06	a	índrāgnī śatadā́vny áśvamedhe suvī́ryam
05.027.06	c	kṣatráṁ dhārayatam br̥hád diví sū́ryam ivājáram
05.028.01	a	sámiddho agnír diví śocír aśret pratyáṅṅ uṣásam urviyā́ ví bhāti
05.028.01	c	éti prā́cī viśvávārā námobhir devā́m̐ ī́ḷānā havíṣā ghr̥tā́cī
05.028.02	a	samidhyámāno amŕ̥tasya rājasi havíṣ kr̥ṇvántaṁ sacase svastáye
05.028.02	c	víśvaṁ sá dhatte dráviṇaṁ yám ínvasy ātithyám agne ní ca dhatta ít puráḥ
05.028.03	a	ágne śárdha mahaté saúbhagāya táva dyumnā́ny uttamā́ni santu
05.028.03	c	sáṁ jāspatyáṁ suyámam ā́ kr̥ṇuṣva śatrūyatā́m abhí tiṣṭhā máhāṁsi
05.028.04	a	sámiddhasya prámahasó 'gne vánde táva śríyam
05.028.04	c	vr̥ṣabhó dyumnávām̐ asi sám adhvaréṣv idhyase
05.028.05	a	sámiddho agna āhuta devā́n yakṣi svadhvara
05.028.05	c	tváṁ hí havyavā́ḷ ási
05.028.06	a	ā́ juhotā duvasyátāgním prayaty àdhvaré
05.028.06	c	vr̥ṇīdhváṁ havyavā́hanam
05.029.01	a	try àryamā́ mánuṣo devátātā trī́ rocanā́ divyā́ dhārayanta
05.029.01	c	árcanti tvā marútaḥ pūtádakṣās tvám eṣām ŕ̥ṣir indrāsi dhī́raḥ
05.029.02	a	ánu yád īm marúto mandasānám ā́rcann índram papivā́ṁsaṁ sutásya
05.029.02	c	ā́datta vájram abhí yád áhiṁ hánn apó yahvī́r asr̥jat sártavā́ u
05.029.03	a	utá brahmāṇo maruto me asyéndraḥ sómasya súṣutasya peyāḥ
05.029.03	c	tád dhí havyám mánuṣe gā́ ávindad áhann áhim papivā́m̐ índro asya
05.029.04	a	ā́d ródasī vitaráṁ ví ṣkabhāyat saṁvivyānáś cid bhiyáse mr̥gáṁ kaḥ
05.029.04	c	jígartim índro apajárgurāṇaḥ práti śvasántam áva dānaváṁ han
05.029.05	a	ádha krátvā maghavan túbhyaṁ devā́ ánu víśve adaduḥ somapéyam
05.029.05	c	yát sū́ryasya harítaḥ pátantīḥ puráḥ satī́r úparā étaśe káḥ
05.029.06	a	náva yád asya navatíṁ ca bhogā́n sākáṁ vájreṇa maghávā vivr̥ścát
05.029.06	c	árcantī́ndram marútaḥ sadhásthe traíṣṭubhena vácasā bādhata dyā́m
05.029.07	a	sákhā sákhye apacat tū́yam agnír asyá krátvā mahiṣā́ trī́ śatā́ni
05.029.07	c	trī́ sākám índro mánuṣaḥ sárāṁsi sutám pibad vr̥trahátyāya sómam
05.029.08	a	trī́ yác chatā́ mahiṣā́ṇām ágho mā́s trī́ sárāṁsi maghávā somyā́pāḥ
05.029.08	c	kāráṁ ná víśve ahvanta devā́ bháram índrāya yád áhiṁ jaghā́na
05.029.09	a	uśánā yát sahasya .ìr áyātaṁ gr̥hám indra jūjuvānébhir áśvaiḥ
05.029.09	c	vanvānó átra saráthaṁ yayātha kútsena devaír ávanor ha śúṣṇam
05.029.10	a	prā́nyác cakrám avr̥haḥ sū́ryasya kútsāyānyád várivo yā́tave 'kaḥ
05.029.10	c	anā́so dásyūm̐r amr̥ṇo vadhéna ní duryoṇá āvr̥ṇaṅ mr̥dhrávācaḥ
05.029.11	a	stómāsas tvā gaúrivīter avardhann árandhayo vaidathinā́ya píprum
05.029.11	c	ā́ tvā́m r̥jíśvā sakhyā́ya cakre pácan paktī́r ápibaḥ sómam asya
05.029.12	a	návagvāsaḥ sutásomāsa índraṁ dáśagvāso abhy àrcanty arkaíḥ
05.029.12	c	gávyaṁ cid ūrvám apidhā́navantaṁ táṁ cin náraḥ śaśamānā́ ápa vran
05.029.13	a	kathó nú te pári carāṇi vidvā́n vīryāā̀ maghavan yā́ cakártha
05.029.13	c	yā́ co nú návyā kr̥ṇávaḥ śaviṣṭha préd u tā́ te vidátheṣu bravāma
05.029.14	a	etā́ víśvā cakr̥vā́m̐ indra bhū́ry áparīto janúṣā vīryèṇa
05.029.14	c	yā́ cin nú vajrin kr̥ṇávo dadhr̥ṣvā́n ná te vartā́ táviṣyā asti tásyāḥ
05.029.15	a	índra bráhma kriyámāṇā juṣasva yā́ te śaviṣṭha návyā ákarma
05.029.15	c	vástreva bhadrā́ súkr̥tā vasūyū́ ráthaṁ ná dhī́raḥ svápā atakṣam
05.030.01	a	kvà syá vīráḥ kó apaśyad índraṁ sukháratham ī́yamānaṁ háribhyām
05.030.01	c	yó rāyā́ vajrī́ sutásomam ichán tád óko gántā puruhūtá ūtī́
05.030.02	a	ávācacakṣam padám asya sasvár ugráṁ nidhātúr ánv āyam ichán
05.030.02	c	ápr̥cham anyā́m̐ utá té ma āhur índraṁ náro bubudhānā́ aśema
05.030.03	a	prá nú vayáṁ suté yā́ te kr̥tā́nī́ndra brávāma yā́ni no jújoṣaḥ
05.030.03	b	védad ávidvāñ chr̥ṇávac ca vidvā́n váhate 'yám maghávā sárvasenaḥ
05.030.04	a	sthirám mánaś cakr̥ṣe jātá indra véṣī́d éko yudháye bhū́yasaś cit
05.030.04	b	áśmānaṁ cic chávasā didyuto ví vidó gávām ūrvám usríyāṇām
05.030.05	a	paró yát tvám paramá ājániṣṭhāḥ parāváti śrútyaṁ nā́ma bíbhrat
05.030.05	c	átaś cid índrād abhayanta devā́ víśvā apó ajayad dāsápatnīḥ
05.030.06	a	túbhyéd eté marútaḥ suśévā árcanty arkáṁ sunvánty ándhaḥ
05.030.06	c	áhim ohānám apá āśáyānam prá māyā́bhir māyínaṁ sakṣad índraḥ
05.030.07	a	ví ṣū́ mŕ̥dho janúṣā dā́nam ínvann áhan gávā maghavan saṁcakānáḥ
05.030.07	c	átrā dāsásya námuceḥ śíro yád ávartayo mánave gātúm ichán
05.030.08	a	yújaṁ hí mā́m ákr̥thā ā́d íd indra śíro dāsásya námucer mathāyán
05.030.08	c	áśmānaṁ cit svaryàṁ vártamānam prá cakríyeva ródasī marúdbhyaḥ
05.030.09	a	stríyo hí dāsá ā́yudhāni cakré kím mā karann abalā́ asya sénāḥ
05.030.09	c	antár hy ákhyad ubhé asya dhéne áthópa praíd yudháye dásyum índraḥ
05.030.10	a	sám átra gā́vo 'bhíto 'navantehéha vatsaír víyutā yád ā́san
05.030.10	c	sáṁ tā́ índro asr̥jad asya śākaír yád īṁ sómāsaḥ súṣutā ámandan
05.030.11	a	yád īṁ sómā babhrúdhūtā ámandann ároravīd vr̥ṣabháḥ sā́daneṣu
05.030.11	c	puraṁdaráḥ papivā́m̐ índro asya púnar gávām adadād usríyāṇām
05.030.12	a	bhadrám idáṁ ruśámā agne akran gávāṁ catvā́ri dádataḥ sahásrā
05.030.12	c	r̥ṇaṁcayásya práyatā maghā́ni práty agrabhīṣma nŕ̥tamasya nr̥ṇā́m
05.030.13	a	supéśasam mā́va sr̥janty ástaṁ gávāṁ sahásrai ruśámāso agne
05.030.13	c	tīvrā́ índram amamanduḥ sutā́so 'któr vyùṣṭau páritakmyāyāḥ
05.030.14	a	aúchat sā́ rā́trī páritakmyā yā́m̐ r̥ṇaṁcayé rā́jani ruśámānām
05.030.14	c	átyo ná vājī́ raghúr ajyámāno babhrúś catvā́ry asanat sahásrā
05.030.15	a	cátuḥsahasraṁ gávyasya paśváḥ práty agrabhīṣma ruśámeṣv agne
05.030.15	c	gharmáś cit taptáḥ pravŕ̥je yá ā́sīd ayasmáyas táṁ v ā́dāma víprāḥ
05.031.01	a	índro ráthāya pravátaṁ kr̥ṇoti yám adhyásthān maghávā vājayántam
05.031.01	c	yūthéva paśvó vy ùnoti gopā́ ár̥iṣṭo yāti prathamáḥ síṣāsan
05.031.02	a	ā́ prá drava harivo mā́ ví venaḥ píśaṅgarāte abhí naḥ sacasva
05.031.02	c	nahí tvád indra vásyo anyád ásty amenā́ṁś cij jánivataś cakartha
05.031.03	a	úd yát sáhaḥ sáhasa ā́janiṣṭa dédiṣṭa índra indriyā́ṇi víśvā
05.031.03	c	prā́codayat sudúghā vavré antár ví jyótiṣā saṁvavr̥tvát támo 'vaḥ
05.031.04	a	ánavas te rátham áśvāya takṣan tváṣṭā vájram puruhūta dyumántam
05.031.04	c	brahmā́ṇa índram maháyanto arkaír ávardhayann áhaye hántavā́ u
05.031.05	a	vŕ̥ṣṇe yát te vŕ̥ṣaṇo arkám árcān índra grā́vāṇo áditiḥ sajóṣāḥ
05.031.05	c	anaśvā́so yé paváyo 'rathā́ índreṣitā abhy ávartanta dásyūn
05.031.06	a	prá te pū́rvāṇi káraṇāni vocam prá nū́tanā maghavan yā́ cakártha
05.031.06	c	śáktīvo yád vibhárā ródasī ubhé jáyann apó mánave dā́nucitrāḥ
05.031.07	a	tád ín nú te káraṇaṁ dasma viprā́hiṁ yád ghnánn ójo átrā́mimīthāḥ
05.031.07	c	śúṣṇasya cit pári māyā́ agr̥bhṇāḥ prapitváṁ yánn ápa dásyūm̐r asedhaḥ
05.031.08	a	tvám apó yádave turváśāyā́ramayaḥ sudúghāḥ pārá indra
05.031.08	c	ugrám ayātam ávaho ha kútsaṁ sáṁ ha yád vām uśánā́ranta devā́ḥ
05.031.09	a	índrākutsā váhamānā ráthenā́ vām átyā ápi kárṇe vahantu
05.031.09	c	níḥ ṣīm adbhyó dhámatho níḥ ṣadhásthān maghóno hr̥dó varathas támāṁsi
05.031.10	a	vā́tasya yuktā́n suyújaś cid áśvān kavíś cid eṣó ajagann avasyúḥ
05.031.10	c	víśve te átra marútaḥ sákhāya índra bráhmāṇi táviṣīm avardhan
05.031.11	a	sū́raś cid rátham páritakmyāyām pū́rvaṁ karad úparaṁ jūjuvā́ṁsam
05.031.11	c	bhárac cakrám étaśaḥ sáṁ riṇāti puró dádhat saniṣyati krátuṁ naḥ
05.031.12	a	ā́yáṁ janā abhicákṣe jagāméndraḥ sákhāyaṁ sutásomam ichán
05.031.12	c	vádan grā́vā́va védim bhriyāte yásya jīrám adhvaryávaś cáranti
05.031.13	a	yé cākánanta cākánanta nū́ té mártā amr̥ta mó té áṁha ā́ran
05.031.13	c	vāvandhí yájyūm̐r utá téṣu dhehy ójo jáneṣu yéṣu te syā́ma
05.032.01	a	ádardar útsam ásr̥jo ví khā́ni tvám arṇavā́n badbadhānā́m̐ aramṇāḥ
05.032.01	c	mahā́ntam indra párvataṁ ví yád váḥ sŕ̥jó ví dhā́rā áva dānaváṁ han
05.032.02	a	tvám útsām̐ r̥túbhir badbadhānā́m̐ áraṁha ū́dhaḥ párvatasya vajrin
05.032.02	c	áhiṁ cid ugra práyutaṁ śáyānaṁ jaghanvā́m̐ indra táviṣīm adhatthāḥ
05.032.03	a	tyásya cin maható nír mr̥gásya vádhar jaghāna táviṣībhir índraḥ
05.032.03	c	yá éka íd apratír mányamāna ā́d asmād anyó ajaniṣṭa távyān
05.032.04	a	tyáṁ cid eṣāṁ svadháyā mádantam mihó nápātaṁ suvŕ̥dhaṁ tamogā́m
05.032.04	c	vŕ̥ṣaprabharmā dānavásya bhā́maṁ vájreṇa vajrī́ ní jaghāna śúṣṇam
05.032.05	a	tyáṁ cid asya krátubhir níṣattam amarmáṇo vidád íd asya márma
05.032.05	c	yád īṁ sukṣatra prábhr̥tā mádasya yúyutsantaṁ támasi harmyé dhā́ḥ
05.032.06	a	tyáṁ cid itthā́ katpayáṁ śáyānam asūryé támasi vāvr̥dhānám
05.032.06	c	táṁ cin mandānó vr̥ṣabháḥ sutásyoccaír índro apagū́ryā jaghāna
05.032.07	a	úd yád índro mahaté dānavā́ya vádhar yámiṣṭa sáho ápratītam
05.032.07	c	yád īṁ vájrasya prábhr̥tau dadā́bha víśvasya jantór adhamáṁ cakāra
05.032.08	a	tyáṁ cid árṇam madhupáṁ śáyānam asinváṁ vavrám máhy ā́dad ugráḥ
05.032.08	c	apā́dam atrám mahatā́ vadhéna ní duryoṇá āvr̥ṇaṅ mr̥dhrávācam
05.032.09	a	kó asya śúṣmaṁ táviṣīṁ varāta éko dhánā bharate ápratītaḥ
05.032.09	c	imé cid asya jráyaso nú devī́ índrasyaújaso bhiyásā jihāte
05.032.10	a	ny àsmai devī́ svádhitir jihīta índrāya gātúr uśatī́va yeme
05.032.10	c	sáṁ yád ójo yuváte víśvam ābhir ánu svadhā́vne kṣitáyo namanta
05.032.11	a	ékaṁ nú tvā sátpatim pā́ñcajanyaṁ jātáṁ śr̥ṇomi yaśásaṁ jáneṣu
05.032.11	c	tám me jagr̥bhra āśáso náviṣṭhaṁ doṣā́ vástor hávamānāsa índram
05.032.12	a	evā́ hí tvā́m r̥tuthā́ yātáyantam maghā́ víprebhyo dádataṁ śr̥ṇómi
05.032.12	c	kíṁ te brahmā́ṇo gr̥hate sákhāyo yé tvāyā́ nidadhúḥ kā́mam indra
05.033.01	a	máhi mahé taváse dīdhye nr̥ŕ̥n índrāyetthā́ taváse átavyān
05.033.01	c	yó asmai sumatíṁ vā́jasātau stutó jáne samaryàś cikéta
05.033.02	a	sá tváṁ na indra dhiyasānó arkaír hárīṇāṁ vr̥ṣan yóktram aśreḥ
05.033.02	c	yā́ itthā́ maghavann ánu jóṣaṁ vákṣo abhí prā́ryáḥ sakṣi jánān
05.033.03	a	ná té ta indrābhy àsmád r̥ṣvā́yuktāso abrahmátā yád ásan
05.033.03	c	tíṣṭhā rátham ádhi táṁ vajrahastā́ raśmíṁ deva yamase sváśvaḥ
05.033.04	a	purū́ yát ta indra sánty ukthā́ gáve cakárthorvárāsu yúdhyan
05.033.04	c	tatakṣé sū́ryāya cid ókasi své vŕ̥ṣā samátsu dāsásya nā́ma cit
05.033.05	a	vayáṁ té ta indra yé ca náraḥ śárdho jajñānā́ yātā́ś ca ráthāḥ
05.033.05	c	ā́smā́ñ jagamyād ahiśuṣma sátvā bhágo ná hávyaḥ prabhr̥théṣu cā́ruḥ
05.033.06	a	papr̥kṣéṇyam indra tvé hy ójo nr̥mṇā́ni ca nr̥támāno ámartaḥ
05.033.06	c	sá na énīṁ vasavāno rayíṁ dāḥ prā́ryá stuṣe tuvimaghásya dā́nam
05.033.07	a	evā́ na indrotíbhir ava pāhí gr̥ṇatáḥ śūra kārū́n
05.033.07	c	utá tvácaṁ dádato vā́jasātau piprīhí mádhvaḥ súṣutasya cā́roḥ
05.033.08	a	utá tyé mā paurukutsyásya sūrés trasádasyor hiraṇíno rárāṇāḥ
05.033.08	c	váhantu mā dáśa śyétāso asya gairikṣitásya krátubhir nú saśce
05.033.09	a	utá tyé mā mārutā́śvasya śóṇāḥ krátvāmaghāso vidáthasya rātaú
05.033.09	c	sahásrā me cyávatāno dádāna ānūkám aryó vápuṣe nā́rcat
05.033.10	a	utá tyé mā dhvanyàsya júṣṭā lakṣmaṇyàsya surúco yátānāḥ
05.033.10	c	mahnā́ rāyáḥ saṁváraṇasya ŕ̥ṣer vrajáṁ ná gā́vaḥ práyatā ápi gman
05.034.01	a	ájātaśatrum ajárā svàrvaty ánu svadhā́mitā dasmám īyate
05.034.01	c	sunótana pácata bráhmavāhase puruṣṭutā́ya prataráṁ dadhātana
05.034.02	a	ā́ yáḥ sómena jaṭháram ápipratā́mandata maghávā mádhvo ándhasaḥ
05.034.02	c	yád īm mr̥gā́ya hántave mahā́vadhaḥ sahásrabhr̥ṣṭim uśánā vadháṁ yámat
05.034.03	a	yó asmai ghraṁsá utá vā yá ū́dhani sómaṁ sunóti bhávati dyumā́m̐ áha
05.034.03	c	ápāpa śakrás tatanúṣṭim ūhati tanū́śubhram maghávā yáḥ kavāsakháḥ
05.034.04	a	yásyā́vadhīt pitáraṁ yásya mātáraṁ yásya śakró bhrā́taraṁ nā́ta īṣate
05.034.04	c	vétī́d v asya práyatā yataṁkaró ná kílbiṣād īṣate vásva ākaráḥ
05.034.05	a	ná pañcábhir daśábhir vaṣṭy ārábhaṁ nā́sunvatā sacate púṣyatā caná
05.034.05	c	jinā́ti véd amuyā́ hánti vā dhúnir ā́ devayúm bhajati gómati vrajé
05.034.06	a	vitvákṣaṇaḥ sámr̥tau cakramāsajó 'sunvato víṣuṇaḥ sunvató vr̥dháḥ
05.034.06	c	índro víśvasya damitā́ vibhī́ṣaṇo yathāvaśáṁ nayati dā́sam ā́ryaḥ
05.034.07	a	sám īm paṇér ajati bhójanam muṣé ví dāśúṣe bhajati sūnáraṁ vásu
05.034.07	c	durgé caná dhriyate víśva ā́ purú jáno yó asya táviṣīm ácukrudhat
05.034.08	a	sáṁ yáj jánau sudhánau viśváśardhasāv áved índro maghávā góṣu śubhríṣu
05.034.08	c	yújaṁ hy ànyám ákr̥ta pravepany úd īṁ gávyaṁ sr̥jate sátvabhir dhúniḥ
05.034.09	a	sahasrasā́m ā́gniveśiṁ gr̥ṇīṣe śátrim agna upamā́ṁ ketúm aryáḥ
05.034.09	c	tásmā ā́paḥ saṁyátaḥ pīpayanta tásmin kṣatrám ámavat tveṣám astu
05.035.01	a	yás te sā́dhiṣṭhó 'vasa índra krátuṣ ṭám ā́ bhara
05.035.01	c	asmábhyaṁ carṣaṇīsáhaṁ sásniṁ vā́jeṣu duṣṭáram
05.035.02	a	yád indra te cátasro yác chūra sánti tisráḥ
05.035.02	c	yád vā páñca kṣitīnā́m ávas tát sú na ā́ bhara
05.035.03	a	ā́ té 'vo váreṇyaṁ vŕ̥ṣantamasya hūmahe
05.035.03	c	vŕ̥ṣajūtir hí jajñiṣá ābhū́bhir indra turváṇiḥ
05.035.04	a	vŕ̥ṣā hy ási rā́dhase jajñiṣé vŕ̥ṣṇi te śávaḥ
05.035.04	c	svákṣatraṁ te dhr̥ṣán mánaḥ satrāhám indra paúṁsyam
05.035.05	a	tváṁ tám indra mártyam amitrayántam adrivaḥ
05.035.05	c	sarvarathā́ śatakrato ní yāhi śavasas pate
05.035.06	a	tvā́m íd vr̥trahantama jánāso vr̥ktábarhiṣaḥ
05.035.06	c	ugrám pūrvī́ṣu pūrvyáṁ hávante vā́jasātaye
05.035.07	a	asmā́kam indra duṣṭáram puroyā́vānam ājíṣu
05.035.07	c	sayā́vānaṁ dháne dhane vājayántam avā rátham
05.035.08	a	asmā́kam indréhi no rátham avā púraṁdhyā
05.035.08	c	vayáṁ śaviṣṭha vā́ryaṁ diví śrávo dadhīmahi diví stómam manāmahe
05.036.01	a	sá ā́ gamad índro yó vásūnāṁ cíketad dā́tuṁ dā́mano rayīṇā́m
05.036.01	c	dhanvacaró ná váṁsagas tr̥ṣāṇáś cakamānáḥ pibatu dugdhám aṁśúm
05.036.02	a	ā́ te hánū harivaḥ śūra śípre rúhat sómo ná párvatasya pr̥ṣṭhé
05.036.02	c	ánu tvā rājann árvato ná hinván gīrbhír madema puruhūta víśve
05.036.03	a	cakráṁ ná vr̥ttám puruhūta vepate máno bhiyā́ me ámater íd adrivaḥ
05.036.03	c	ráthād ádhi tvā jaritā́ sadāvr̥dha kuvín nú stoṣan maghavan purūvásuḥ
05.036.04	a	eṣá grā́veva jaritā́ ta indréyarti vā́cam br̥hád āśuṣāṇáḥ
05.036.04	c	prá savyéna maghavan yáṁsi rāyáḥ prá dakṣiṇíd dharivo mā́ ví venaḥ
05.036.05	a	vŕ̥ṣā tvā vŕ̥ṣaṇaṁ vardhatu dyaúr vŕ̥ṣā vŕ̥ṣabhyāṁ vahase háribhyām
05.036.05	c	sá no vŕ̥ṣā vŕ̥ṣarathaḥ suśipra vŕ̥ṣakrato vŕ̥ṣā vajrin bháre dhāḥ
05.036.06	a	yó róhitau vājínau vājínīvān tribhíḥ śataíḥ sácamānāv ádiṣṭa
05.036.06	c	yū́ne sám asmai kṣitáyo namantāṁ śrutárathāya maruto duvoyā́
05.037.01	a	sám bhānúnā yatate sū́ryasyājúhvāno ghr̥tápr̥ṣṭhaḥ sváñcāḥ
05.037.01	c	tásmā ámr̥dhrā uṣáso vy ùchān yá índrāya sunávāméty ā́ha
05.037.02	a	sámiddhāgnir vanavat stīrṇábarhir yuktágrāvā sutásomo jarāte
05.037.02	c	grā́vāṇo yásyeṣiráṁ vádanty áyad adhvaryúr havíṣā́va síndhum
05.037.03	a	vadhū́r iyám pátim ichánty eti yá īṁ váhāte máhiṣīm iṣirā́m
05.037.03	c	ā́sya śravasyād rátha ā́ ca ghoṣāt purū́ sahásrā pári vartayāte
05.037.04	a	ná sá rā́jā vyathate yásminn índras tīvráṁ sómam píbati gósakhāyam
05.037.04	c	ā́ satvanaír ájati hánti vr̥tráṁ kṣéti kṣitī́ḥ subhágo nā́ma púṣyan
05.037.05	a	púṣyāt kṣéme abhí yóge bhavāty ubhé vŕ̥tau saṁyatī́ sáṁ jayāti
05.037.05	c	priyáḥ sū́rye priyó agnā́ bhavāti yá índrāya sutásomo dádāśat
05.038.01	a	uróṣ ṭa indra rā́dhaso vibhvī́ rātíḥ śatakrato
05.038.01	c	ádhā no viśvacarṣaṇe dyumnā́ sukṣatra maṁhaya
05.038.02	a	yád īm indra śravā́yyam íṣaṁ śaviṣṭha dadhiṣé
05.038.02	c	paprathé dīrghaśrúttamaṁ híraṇyavarṇa duṣṭáram
05.038.03	a	śúṣmāso yé te adrivo mehánā ketasā́paḥ
05.038.03	c	ubhā́ devā́v abhíṣṭaye diváś ca gmáś ca rājathaḥ
05.038.04	a	utó no asyá kásya cid dákṣasya táva vr̥trahan
05.038.04	c	asmábhyaṁ nr̥mṇám ā́ bharāsmábhyaṁ nr̥maṇasyase
05.038.05	a	nū́ ta ābhír abhíṣṭibhis táva śármañ chatakrato
05.038.05	c	índra syā́ma sugopā́ḥ śū́ra syā́ma sugopā́ḥ
05.039.01	a	yád indra citra mehánā́sti tvā́dātam adrivaḥ
05.039.01	c	rā́dhas tán no vidadvasa ubhayāhasty ā́ bhara
05.039.02	a	yán mányase váreṇyam índra dyukṣáṁ tád ā́ bhara
05.039.02	c	vidyā́ma tásya te vayám ákūpārasya dāváne
05.039.03	a	yát te ditsú prarā́dhyam máno ásti śrutám br̥hát
05.039.03	c	téna dr̥ḷhā́ cid adriva ā́ vā́jaṁ darṣi sātáye
05.039.04	a	máṁhiṣṭhaṁ vo maghónāṁ rā́jānaṁ carṣaṇīnā́m
05.039.04	c	índram úpa práśastaye pūrvī́bhir jujuṣe gíraḥ
05.039.05	a	ásmā ít kā́vyaṁ váca ukthám índrāya śáṁsyam
05.039.05	c	tásmā u bráhmavāhase gíro vardhanty átrayo gíraḥ śumbhanty átrayaḥ
05.040.01	a	ā́ yāhy ádribhiḥ sutáṁ sómaṁ somapate piba
05.040.01	c	vŕ̥ṣann indra vŕ̥ṣabhir vr̥trahantama
05.040.02	a	vŕ̥ṣā grā́vā vŕ̥ṣā mádo vŕ̥ṣā sómo ayáṁ sutáḥ
05.040.02	c	vŕ̥ṣann indra vŕ̥ṣabhir vr̥trahantama
05.040.03	a	vŕ̥ṣā tvā vŕ̥ṣaṇaṁ huve vájriñ citrā́bhir ūtíbhiḥ
05.040.03	c	vŕ̥ṣann indra vŕ̥ṣabhir vr̥trahantama
05.040.04	a	r̥jīṣī́ vajrī́ vr̥ṣabhás turāṣā́ṭ chuṣmī́ rā́jā vr̥trahā́ somapā́vā
05.040.04	c	yuktvā́ háribhyām úpa yāsad arvā́ṅ mā́dhyaṁdine sávane matsad índraḥ
05.040.05	a	yát tvā sūrya svàrbhānus támasā́vidhyad āsuráḥ
05.040.05	c	ákṣetravid yáthā mugdhó bhúvanāny adīdhayuḥ
05.040.06	a	svàrbhānor ádha yád indra māyā́ avó divó vártamānā avā́han
05.040.06	c	gūḷháṁ sū́ryaṁ támasā́pavratena turī́yeṇa bráhmaṇāvindad átriḥ
05.040.07	a	mā́ mā́m imáṁ táva sántam atra irasyā́ drugdhó bhiyásā ní gārīt
05.040.07	c	tvám mitró asi satyárādhās taú mehā́vataṁ váruṇaś ca rā́jā
05.040.08	a	grā́vṇo brahmā́ yuyujānáḥ saparyán kīríṇā devā́n námasopaśíkṣan
05.040.08	c	átriḥ sū́ryasya diví cákṣur ā́dhāt svàrbhānor ápa māyā́ aghukṣat
05.040.09	a	yáṁ vaí sū́ryaṁ svàrbhānus támasā́vidhyad āsuráḥ
05.040.09	c	átrayas tám ánv avindan nahy ànyé áśaknuvan
05.041.01	a	kó nú vām mitrāvaruṇāv r̥tāyán divó vā maháḥ pā́rthivasya vā dé
05.041.01	c	r̥tásya vā sádasi trā́sīthāṁ no yajñāyaté vā paśuṣó ná vā́jān
05.041.02	a	té no mitró váruṇo aryamā́yúr índra r̥bhukṣā́ marúto juṣanta
05.041.02	c	námobhir vā yé dádhate suvr̥ktíṁ stómaṁ rudrā́ya mīḷhúṣe sajóṣāḥ
05.041.03	a	ā́ vāṁ yéṣṭhāśvinā huvádhyai vā́tasya pátman ráthyasya puṣṭaú
05.041.03	c	utá vā divó ásurāya mánma prā́ndhāṁsīva yájyave bharadhvam
05.041.04	a	prá sakṣáṇo divyáḥ káṇvahotā tritó diváḥ sajóṣā vā́to agníḥ
05.041.04	c	pūṣā́ bhágaḥ prabhr̥thé viśvábhojā ājíṁ ná jagmur āśvàśvatamāḥ
05.041.05	a	prá vo rayíṁ yuktā́śvam bharadhvaṁ rāyá éṣé 'vase dadhīta dhī́ḥ
05.041.05	c	suśéva évair auśijásya hótā yé va évā marutas turā́ṇām
05.041.06	a	prá vo vāyúṁ rathayújaṁ kr̥ṇudhvam prá deváṁ vípram panitā́ram arkaíḥ
05.041.06	c	iṣudhyáva r̥tasā́paḥ púraṁdhīr vásvīr no átra pátnīr ā́ dhiyé dhuḥ
05.041.07	a	úpa va éṣe vándyebhiḥ śūṣaíḥ prá yahvī́ diváś citáyadbhir arkaíḥ
05.041.07	c	uṣā́sānáktā vidúṣīva víśvam ā́ hā vahato mártyāya yajñám
05.041.08	a	abhí vo arce poṣyā́vato nr̥ŕ̥n vā́stoṣ pátiṁ tváṣṭāraṁ rárāṇaḥ
05.041.08	c	dhányā sajóṣā dhiṣáṇā námobhir vánaspátīm̐r óṣadhī rāyá éṣe
05.041.09	a	tujé nas táne párvatāḥ santu svaítavo yé vásavo ná vīrā́ḥ
05.041.09	c	panitá āptyó yajatáḥ sádā no várdhān naḥ śáṁsaṁ náryo abhíṣṭau
05.041.10	a	vŕ̥ṣṇo astoṣi bhūmyásya gárbhaṁ tritó nápātam apā́ṁ suvr̥ktí
05.041.10	c	gr̥ṇīté agnír etárī ná śūṣaíḥ śocíṣkeśo ní riṇāti vánā
05.041.11	a	kathā́ mahé rudríyāya bravāma kád rāyé cikitúṣe bhágāya
05.041.11	c	ā́pa óṣadhīr utá no 'vantu dyaúr vánā giráyo vr̥kṣákeśāḥ
05.041.12	a	śr̥ṇótu na ūrjā́m pátir gíraḥ sá nábhas tárīyām̐ iṣiráḥ párijmā
05.041.12	c	śr̥ṇvántv ā́paḥ púro ná śubhrā́ḥ pári srúco babr̥hāṇásyā́dreḥ
05.041.13	a	vidā́ cin nú mahānto yé va évā brávāma dasmā vā́ryaṁ dádhānāḥ
05.041.13	c	váyaś caná subhvà ā́va yanti kṣubhā́ mártam ánuyataṁ vadhasnaíḥ
05.041.14	a	ā́ daívyāni pā́rthivāni jánmāpáś cā́chā súmakhāya vocam
05.041.14	c	várdhantāṁ dyā́vo gíraś candrā́grā udā́ vardhantām abhíṣātā árṇāḥ
05.041.15	a	padé pade me jarimā́ ní dhāyi várūtrī vā śakrā́ yā́ pāyúbhiś ca
05.041.15	c	síṣaktu mātā́ mahī́ rasā́ naḥ smát sūríbhir r̥juhásta r̥juvániḥ
05.041.16	a	kathā́ dāśema námasā sudā́nūn evayā́ marúto áchoktau práśravaso marúto áchoktau
05.041.16	c	mā́ nó 'hir budhnyò riṣé dhād asmā́kam bhūd upamātivániḥ
05.041.17	a	íti cin nú prajā́yai paśumátyai dévāso vánate mártyo va ā́ devāso vanate mártyo vaḥ
05.041.17	c	átrā śivā́ṁ tanvò dhāsím asyā́ jarā́ṁ cin me nírr̥tir jagrasīta
05.041.18	a	tā́ṁ vo devāḥ sumatím ūrjáyantīm íṣam aśyāma vasavaḥ śásā góḥ
05.041.18	c	sā́ naḥ sudā́nur mr̥ḷáyantī devī́ práti drávantī suvitā́ya gamyāḥ
05.041.19	a	abhí na íḷā yūthásya mātā́ smán nadī́bhir urváśī vā gr̥ṇātu
05.041.19	c	urváśī vā br̥haddivā́ gr̥ṇānā́bhyūrṇvānā́ prabhr̥thásyāyóḥ
05.041.20	a	síṣaktu na ūrjavyàsya puṣṭéḥ
05.042.01	a	prá śáṁtamā váruṇaṁ dī́dhitī gī́r mitrám bhágam áditiṁ nūnám aśyāḥ
05.042.01	c	pŕ̥ṣadyoniḥ páñcahotā śr̥ṇotv átūrtapanthā ásuro mayobhúḥ
05.042.02	a	práti me stómam áditir jagr̥bhyāt sūnúṁ ná mātā́ hŕ̥dyaṁ suśévam
05.042.02	c	bráhma priyáṁ deváhitaṁ yád ásty ahám mitré váruṇe yán mayobhú
05.042.03	a	úd īraya kavítamaṁ kavīnā́m unáttainam abhí mádhvā ghr̥téna
05.042.03	c	sá no vásūni práyatā hitā́ni candrā́ṇi deváḥ savitā́ suvāti
05.042.04	a	sám indra ṇo mánasā neṣi góbhiḥ sáṁ sūríbhir harivaḥ sáṁ svastí
05.042.04	c	sám bráhmaṇā deváhitaṁ yád ásti sáṁ devā́nāṁ sumatyā́ yajñíyānām
05.042.05	a	devó bhágaḥ savitā́ rāyó áṁśa índro vr̥trásya saṁjíto dhánānām
05.042.05	c	r̥bhukṣā́ vā́ja utá vā púraṁdhir ávantu no amŕ̥tāsas turā́saḥ
05.042.06	a	marútvato ápratītasya jiṣṇór ájūryataḥ prá bravāmā kr̥tā́ni
05.042.06	c	ná te pū́rve maghavan nā́parāso ná vīryàṁ nū́tanaḥ káś canā́pa
05.042.07	a	úpa stuhi prathamáṁ ratnadhéyam bŕ̥haspátiṁ sanitā́raṁ dhánānām
05.042.07	c	yáḥ śáṁsate stuvaté śámbhaviṣṭhaḥ purūvásur āgámaj jóhuvānam
05.042.08	a	távotíbhiḥ sácamānā áriṣṭā bŕ̥haspate maghávānaḥ suvī́rāḥ
05.042.08	c	yé aśvadā́ utá vā sánti godā́ yé vastradā́ḥ subhágās téṣu rā́yaḥ
05.042.09	a	visarmā́ṇaṁ kr̥ṇuhi vittám eṣāṁ yé bhuñjáte ápr̥ṇanto na ukthaíḥ
05.042.09	c	ápavratān prasavé vāvr̥dhānā́n brahmadvíṣaḥ sū́ryād yāvayasva
05.042.10	a	yá óhate rakṣáso devávītāv acakrébhis tám maruto ní yāta
05.042.10	c	yó vaḥ śámīṁ śaśamānásya níndāt tuchyā́n kā́mān karate siṣvidānáḥ
05.042.11	a	tám u ṣṭuhi yáḥ sviṣúḥ sudhánvā yó víśvasya kṣáyati bheṣajásya
05.042.11	c	yákṣvā mahé saumanasā́ya rudráṁ námobhir devám ásuraṁ duvasya
05.042.12	a	dámūnaso apáso yé suhástā vŕ̥ṣṇaḥ pátnīr nadyò vibhvataṣṭā́ḥ
05.042.12	c	sárasvatī br̥haddivótá rākā́ daśasyántīr varivasyantu śubhrā́ḥ
05.042.13	a	prá sū́ mahé suśaraṇā́ya medhā́ṁ gíram bhare návyasīṁ jā́yamānām
05.042.13	c	yá āhanā́ duhitúr vakṣáṇāsu rūpā́ minānó ákr̥ṇod idáṁ naḥ
05.042.14	a	prá suṣṭutí stanáyantaṁ ruvántam iḷás pátiṁ jaritar nūnám aśyāḥ
05.042.14	c	yó abdimā́m̐ udanimā́m̐ íyarti prá vidyútā ródasī ukṣámāṇaḥ
05.042.15	a	eṣá stómo mā́rutaṁ śárdho áchā rudrásya sūnū́m̐r yuvanyū́m̐r úd aśyāḥ
05.042.15	c	kā́mo rāyé havate mā svasty úpa stuhi pŕ̥ṣadaśvām̐ ayā́saḥ
05.042.16	a	praíṣá stómaḥ pr̥thivī́m antárikṣaṁ vánaspátīm̐r óṣadhī rāyé aśyāḥ
05.042.16	c	devó devaḥ suhávo bhūtu máhyam mā́ no mātā́ pr̥thivī́ durmataú dhāt
05.042.17	a	uraú devā anibādhé syāma
05.042.18	a	sám aśvínor ávasā nū́tanena mayobhúvā supráṇītī gamema
05.042.18	c	ā́ no rayíṁ vahatam ótá vīrā́n ā́ víśvāny amr̥tā saúbhagāni
05.043.01	a	ā́ dhenávaḥ páyasā tū́rṇyarthā ámardhantīr úpa no yantu mádhvā
05.043.01	c	mahó rāyé br̥hatī́ḥ saptá vípro mayobhúvo jaritā́ johavīti
05.043.02	a	ā́ suṣṭutī́ námasā vartayádhyai dyā́vā vā́jāya pr̥thivī́ ámr̥dhre
05.043.02	c	pitā́ mātā́ mádhuvacāḥ suhástā bháre bhare no yaśásāv aviṣṭām
05.043.03	a	ádhvaryavaś cakr̥vā́ṁso mádhūni prá vāyáve bharata cā́ru śukrám
05.043.03	c	hóteva naḥ prathamáḥ pāhy asyá déva mádhvo rarimā́ te mádāya
05.043.04	a	dáśa kṣípo yuñjate bāhū́ ádriṁ sómasya yā́ śamitā́rā suhástā
05.043.04	c	mádhvo rásaṁ sugábhastir giriṣṭhā́ṁ cániścadad duduhe śukrám aṁśúḥ
05.043.05	a	ásāvi te jujuṣāṇā́ya sómaḥ krátve dákṣāya br̥haté mádāya
05.043.05	c	hárī ráthe sudhúrā yóge arvā́g índra priyā́ kr̥ṇuhi hūyámānaḥ
05.043.06	a	ā́ no mahī́m arámatiṁ sajóṣā gnā́ṁ devī́ṁ námasā rātáhavyām
05.043.06	c	mádhor mádāya br̥hatī́m r̥tajñā́m ā́gne vaha pathíbhir devayā́naiḥ
05.043.07	a	añjánti yám pratháyanto ná víprā vapā́vantaṁ nā́gnínā tápantaḥ
05.043.07	c	pitúr ná putrá upási préṣṭha ā́ gharmó agním r̥táyann asādi
05.043.08	a	áchā mahī́ br̥hatī́ śáṁtamā gī́r dūtó ná gantv aśvínā huvádhyai
05.043.08	c	mayobhúvā saráthā́ yātam arvā́g gantáṁ nidhíṁ dhúram āṇír ná nā́bhim
05.043.09	a	prá távyaso náma .uktiṁ turásyāhám pūṣṇá utá vāyór adikṣi
05.043.09	c	yā́ rā́dhasā coditā́rā matīnā́ṁ yā́ vā́jasya draviṇodā́ utá tmán
05.043.10	a	ā́ nā́mabhir marúto vakṣi víśvān ā́ rūpébhir jātavedo huvānáḥ
05.043.10	c	yajñáṁ gíro jaritúḥ suṣṭutíṁ ca víśve ganta maruto víśva ūtī́
05.043.11	a	ā́ no divó br̥hatáḥ párvatād ā́ sárasvatī yajatā́ gantu yajñám
05.043.11	c	hávaṁ devī́ jujuṣāṇā́ ghr̥tā́cī śagmā́ṁ no vā́cam uśatī́ śr̥ṇotu
05.043.12	a	ā́ vedhásaṁ nī́lapŕ̥ṣṭham br̥hántam bŕ̥haspátiṁ sádane sādayadhvam
05.043.12	c	sādádyoniṁ dáma ā́ dīdivā́ṁsaṁ híraṇyavarṇam aruṣáṁ sapema
05.043.13	a	ā́ dharṇasír br̥háddivo rárāṇo víśvebhir gantv ómabhir huvānáḥ
05.043.13	c	gnā́ vásāna óṣadhīr ámr̥dhras tridhā́tuśr̥ṅgo vr̥ṣabhó vayodhā́ḥ
05.043.14	a	mātúṣ padé paramé śukrá āyór vipanyávo rāspirā́so agman
05.043.14	c	suśévyaṁ námasā rātáhavyāḥ śíśum mr̥janty āyávo ná vāsé
05.043.15	a	br̥hád váyo br̥haté túbhyam agne dhiyājúro mithunā́saḥ sacanta
05.043.15	c	devó devaḥ suhávo bhūtu máhyam mā́ no mātā́ pr̥thivī́ durmataú dhāt
05.043.16	a	uraú devā anibādhé syāma
05.043.17	a	sám aśvínor ávasā nū́tanena mayobhúvā supráṇītī gamema
05.043.17	c	ā́ no rayíṁ vahatam ótá vīrā́n ā́ víśvāny amr̥tā saúbhagāni
05.044.01	a	tám pratnáthā pūrváthā viśváthemáthā jyeṣṭhátātim barhiṣádaṁ svarvídam
05.044.01	c	pratīcīnáṁ vr̥jánaṁ dohase girā́śúṁ jáyantam ánu yā́su várdhase
05.044.02	a	śriyé sudŕ̥śīr úparasya yā́ḥ svàr virócamānaḥ kakúbhām acodáte
05.044.02	c	sugopā́ asi ná dábhāya sukrato paró māyā́bhir r̥tá āsa nā́ma te
05.044.03	a	átyaṁ havíḥ sacate sác ca dhā́tu cā́riṣṭagātuḥ sá hótā sahobháriḥ
05.044.03	c	prasársrāṇo ánu barhír vŕ̥ṣā śíśur mádhye yúvājáro visrúhā hitáḥ
05.044.04	a	prá va eté suyújo yā́mann iṣṭáye nī́cīr amúṣmai yamyà r̥tāvŕ̥dhaḥ
05.044.04	c	suyántubhiḥ sarvaśāsaír abhī́śubhiḥ krívir nā́māni pravaṇé muṣāyati
05.044.05	a	saṁjárbhurāṇas tárubhiḥ sutegŕ̥bhaṁ vayākínaṁ cittágarbhāsu susváruḥ
05.044.05	c	dhāravākéṣv r̥jugātha śobhase várdhasva pátnīr abhí jīvó adhvaré
05.044.06	a	yādŕ̥g evá dádr̥śe tādŕ̥g ucyate sáṁ chāyáyā dadhire sidhráyāpsv ā́
05.044.06	c	mahī́m asmábhyam uruṣā́m urú jráyo br̥hát suvī́ram ánapacyutaṁ sáhaḥ
05.044.07	a	véty ágrur jánivān vā́ áti spŕ̥dhaḥ samaryatā́ mánasā sū́ryaḥ kavíḥ
05.044.07	c	ghraṁsáṁ rákṣantam pári viśváto gáyam asmā́kaṁ śárma vanavat svā́vasuḥ
05.044.08	a	jyā́yāṁsam asyá yatúnasya ketúna r̥ṣisvaráṁ carati yā́su nā́ma te
05.044.08	c	yādŕ̥śmin dhā́yi tám apasyáyā vidad yá u svayáṁ váhate só áraṁ karat
05.044.09	a	samudrám āsām áva tasthe agrimā́ ná riṣyati sávanaṁ yásminn ā́yatā
05.044.09	c	átrā ná hā́rdi kravaṇásya rejate yátrā matír vidyáte pūtabándhanī
05.044.10	a	sá hí kṣatrásya manasásya cíttibhir evāvadásya yajatásya sádhreḥ
05.044.10	c	avatsārásya spr̥ṇavāma ráṇvabhiḥ śáviṣṭhaṁ vā́jaṁ vidúṣā cid árdhyam
05.044.11	a	śyená āsām áditiḥ kakṣyò mádo viśvávārasya yajatásya māyínaḥ
05.044.11	c	sám anyám anyam arthayanty étave vidúr viṣā́ṇam paripā́nam ánti té
05.044.12	a	sadāpr̥ṇó yajató ví dvíṣo vadhīd bāhuvr̥ktáḥ śrutavít táryo vaḥ sácā
05.044.12	c	ubhā́ sá várā práty eti bhā́ti ca yád īṁ gaṇám bhájate suprayā́vabhiḥ
05.044.13	a	sutambharó yájamānasya sátpatir víśvāsām ū́dhaḥ sá dhiyā́m udáñcanaḥ
05.044.13	c	bhárad dhenū́ rásavac chiśriye páyo 'nubruvāṇó ádhy eti ná svapán
05.044.14	a	yó jāgā́ra tám ŕ̥caḥ kāmayante yó jāgā́ra tám u sā́māni yanti
05.044.14	c	yó jāgā́ra tám ayáṁ sóma āha távāhám asmi sakhyé nyòkāḥ
05.044.15	a	agnír jāgāra tám ŕ̥caḥ kāmayante 'gnír jāgāra tám u sā́māni yanti
05.044.15	c	agnír jāgāra tám ayáṁ sóma āha távāhám asmi sakhyé nyòkāḥ
05.045.01	a	vidā́ divó viṣyánn ádrim ukthaír āyatyā́ uṣáso arcíno guḥ
05.045.01	c	ápāvr̥ta vrajínīr út svàr gād ví dúro mā́nuṣīr devá āvaḥ
05.045.02	a	ví sū́ryo amátiṁ ná śríyaṁ sād órvā́d gávām mātā́ jānatī́ gāt
05.045.02	c	dhánvarṇaso nadyàḥ khā́doarṇā sthū́ṇeva súmitā dr̥ṁhata dyaúḥ
05.045.03	a	asmā́ ukthā́ya párvatasya gárbho mahī́nāṁ janúṣe pūrvyā́ya
05.045.03	c	ví párvato jíhīta sā́dhata dyaúr āvívāsanto dasayanta bhū́ma
05.045.04	a	sūktébhir vo vácobhir devájuṣṭair índrā nv àgnī́ ávase huvádhyai
05.045.04	c	ukthébhir hí ṣmā kaváyaḥ suyajñā́ āvívāsanto marúto yájanti
05.045.05	a	éto nv àdyá sudhyò bhávāma prá duchúnā minavāmā várīyaḥ
05.045.05	c	āré dvéṣāṁsi sanutár dadhāmā́yāma prā́ñco yájamānam ácha
05.045.06	a	étā dhíyaṁ kr̥ṇávāmā sakhāyó 'pa yā́ mātā́m̐ r̥ṇutá vrajáṁ góḥ
05.045.06	c	yáyā mánur viśiśipráṁ jigā́ya yáyā vaṇíg vaṅkúr ā́pā púrīṣam
05.045.07	a	ánūnod átra hástayato ádrir ā́rcan yéna dáśa māsó návagvāḥ
05.045.07	c	r̥táṁ yatī́ sarámā gā́ avindad víśvāni satyā́ṅgirāś cakāra
05.045.08	a	víśve asyā́ vyúṣi mā́hināyāḥ sáṁ yád góbhir áṅgiraso návanta
05.045.08	c	útsa āsām paramé sadhástha r̥tásya pathā́ sarámā vidad gā́ḥ
05.045.09	a	ā́ sū́ryo yātu saptā́śvaḥ kṣétraṁ yád asyorviyā́ dīrghayāthé
05.045.09	c	raghúḥ śyenáḥ patayad ándho áchā yúvā kavír dīdayad góṣu gáchan
05.045.10	a	ā́ sū́ryo aruhac chukrám árṇó 'yukta yád dharíto vītápr̥ṣṭhāḥ
05.045.10	c	udnā́ ná nā́vam anayanta dhī́rā āśr̥ṇvatī́r ā́po arvā́g atiṣṭhan
05.045.11	a	dhíyaṁ vo apsú dadhiṣe svarṣā́ṁ yáyā́taran dáśa māsó návagvāḥ
05.045.11	c	ayā́ dhiyā́ syāma devágopā ayā́ dhiyā́ tuturyāmā́ty áṁhaḥ
05.046.01	a	háyo ná vidvā́m̐ ayuji svayáṁ dhurí tā́ṁ vahāmi pratáraṇīm avasyúvam
05.046.01	c	nā́syā vaśmi vimúcaṁ nā́vŕ̥tam púnar vidvā́n patháḥ puraetá r̥jú neṣati
05.046.02	a	ágna índra váruṇa mítra dévāḥ śárdhaḥ prá yanta mā́rutotá viṣṇo
05.046.02	c	ubhā́ nā́satyā rudró ádha gnā́ḥ pūṣā́ bhágaḥ sárasvatī juṣanta
05.046.03	a	indrāgnī́ mitrā́váruṇā́ditiṁ svàḥ pr̥thivī́ṁ dyā́m marútaḥ párvatām̐ apáḥ
05.046.03	c	huvé víṣṇum pūṣáṇam bráhmaṇas pátim bhágaṁ nú śáṁsaṁ savitā́ram ūtáye
05.046.04	a	utá no víṣṇur utá vā́to asrídho draviṇodā́ utá sómo máyas karat
05.046.04	c	utá r̥bháva utá rāyé no aśvínotá tváṣṭotá víbhvā́nu maṁsate
05.046.05	a	utá tyán no mā́rutaṁ śárdha ā́ gamad divikṣayáṁ yajatám barhír āsáde
05.046.05	c	bŕ̥haspátiḥ śárma pūṣótá no yamad varūthyàṁ váruṇo mitró aryamā́
05.046.06	a	utá tyé naḥ párvatāsaḥ suśastáyaḥ sudītáyo nadyàs trā́maṇe bhuvan
05.046.06	c	bhágo vibhaktā́ śávasā́vasā́ gamad uruvyácā áditiḥ śrotu me hávam
05.046.07	a	devā́nām pátnīr uśatī́r avantu naḥ prā́vantu nas tujáye vā́jasātaye
05.046.07	c	yā́ḥ pā́rthivāso yā́ apā́m ápi vraté tā́ no devīḥ suhavāḥ śárma yachata
05.046.08	a	utá gnā́ vyantu devápatnīr indrāṇy àgnā́yy aśvínī rā́ṭ
05.046.08	c	ā́ ródasī varuṇānī́ śr̥ṇotu vyántu devī́r yá r̥túr jánīnām
05.047.01	a	prayuñjatī́ divá eti bruvāṇā́ mahī́ mātā́ duhitúr bodháyantī
05.047.01	c	āvívāsantī yuvatír manīṣā́ pitŕ̥bhya ā́ sádane jóhuvānā
05.047.02	a	ajirā́sas tádapa ī́yamānā ātasthivā́ṁso amŕ̥tasya nā́bhim
05.047.02	c	anantā́sa urávo viśvátaḥ sīm pári dyā́vāpr̥thivī́ yanti pánthāḥ
05.047.03	a	ukṣā́ samudró aruṣáḥ suparṇáḥ pū́rvasya yónim pitúr ā́ viveśa
05.047.03	c	mádhye divó níhitaḥ pŕ̥śnir áśmā ví cakrame rájasas pāty ántau
05.047.04	a	catvā́ra īm bibhrati kṣemayánto dáśa gárbhaṁ caráse dhāpayante
05.047.04	c	tridhā́tavaḥ paramā́ asya gā́vo diváś caranti pári sadyó ántān
05.047.05	a	idáṁ vápur nivácanaṁ janāsaś cáranti yán nadyàs tasthúr ā́paḥ
05.047.05	c	dvé yád īm bibhr̥tó mātúr anyé ihéha jāté yamyāā̀ sábandhū
05.047.06	a	ví tanvate dhíyo asmā ápāṁsi vástrā putrā́ya mātáro vayanti
05.047.06	c	upaprakṣé vŕ̥ṣaṇo módamānā divás pathā́ vadhvò yanty ácha
05.047.07	a	tád astu mitrāvaruṇā tád agne śáṁ yór asmábhyam idám astu śastám
05.047.07	c	aśīmáhi gādhám utá pratiṣṭhā́ṁ námo divé br̥haté sā́danāya
05.048.01	a	kád u priyā́ya dhā́mne manāmahe svákṣatrāya sváyaśase mahé vayám
05.048.01	c	āmenyásya rájaso yád abhrá ā́m̐ apó vr̥ṇānā́ vitanóti māyínī
05.048.02	a	tā́ atnata vayúnaṁ vīrávakṣaṇaṁ samānyā́ vr̥táyā víśvam ā́ rájaḥ
05.048.02	c	ápo ápācīr áparā ápejate prá pū́rvābhis tirate devayúr jánaḥ
05.048.03	a	ā́ grā́vabhir ahanyèbhir aktúbhir váriṣṭhaṁ vájram ā́ jigharti māyíni
05.048.03	c	śatáṁ vā yásya pracáran své dáme saṁvartáyanto ví ca vartayann áhā
05.048.04	a	tā́m asya rītím paraśór iva práty ánīkam akhyam bhujé asya várpasaḥ
05.048.04	c	sácā yádi pitumántam iva kṣáyaṁ rátnaṁ dádhāti bhárahūtaye viśé
05.048.05	a	sá jihváyā cáturanīka r̥ñjate cā́ru vásāno váruṇo yátann arím
05.048.05	c	ná tásya vidma puruṣatvátā vayáṁ yáto bhágaḥ savitā́ dā́ti vā́ryam
05.049.01	a	deváṁ vo adyá savitā́ram éṣe bhágaṁ ca rátnaṁ vibhájantam āyóḥ
05.049.01	c	ā́ vāṁ narā purubhujā vavr̥tyāṁ divé dive cid aśvinā sakhīyán
05.049.02	a	práti prayā́ṇam ásurasya vidvā́n sūktaír deváṁ savitā́raṁ duvasya
05.049.02	c	úpa bruvīta námasā vijānáñ jyéṣṭhaṁ ca rátnaṁ vibhájantam āyóḥ
05.049.03	a	adatrayā́ dayate vā́ryāṇi pūṣā́ bhágo áditir vásta usráḥ
05.049.03	c	índro víṣṇur váruṇo mitró agnír áhāni bhadrā́ janayanta dasmā́ḥ
05.049.04	a	tán no anarvā́ savitā́ várūthaṁ tát síndhava iṣáyanto ánu gman
05.049.04	c	úpa yád vóce adhvarásya hótā rāyáḥ syāma pátayo vā́jaratnāḥ
05.049.05	a	prá yé vásubhya ī́vad ā́ námo dúr yé mitré váruṇe sūktávācaḥ
05.049.05	c	ávaitv ábhvaṁ kr̥ṇutā́ várīyo diváspr̥thivyór ávasā madema
05.050.01	a	víśvo devásya netúr márto vurīta sakhyám
05.050.01	c	víśvo rāyá iṣudhyati dyumnáṁ vr̥ṇīta puṣyáse
05.050.02	a	té te deva netar yé cemā́m̐ anuśáse
05.050.02	c	té rāyā́ té hy āā̀pŕ̥ce sácemahi sacathya .ìḥ
05.050.03	a	áto na ā́ nr̥ŕ̥n átithīn átaḥ pátnīr daśasyata
05.050.03	c	āré víśvam patheṣṭhā́ṁ dviṣó yuyotu yū́yuviḥ
05.050.04	a	yátra váhnir abhíhito dudrávad dróṇyaḥ paśúḥ
05.050.04	c	nr̥máṇā vīrápastyó 'rṇā dhī́reva sánitā
05.050.05	a	eṣá te deva netā ráthaspátiḥ śáṁ rayíḥ
05.050.05	c	śáṁ rāyé śáṁ svastáya iṣastúto manāmahe devastúto manāmahe
05.051.01	a	ágne sutásya pītáye víśvair ū́mebhir ā́ gahi
05.051.01	c	devébhir havyádātaye
05.051.02	a	ŕ̥tadhītaya ā́ gata sátyadharmāṇo adhvarám
05.051.02	c	agnéḥ pibata jihváyā
05.051.03	a	víprebhir vipra santya prātaryā́vabhir ā́ gahi
05.051.03	c	devébhiḥ sómapītaye
05.051.04	a	ayáṁ sómaś camū́ sutó 'matre pári ṣicyate
05.051.04	c	priyá índrāya vāyáve
05.051.05	a	vā́yav ā́ yāhi vītáye juṣāṇó havyádātaye
05.051.05	c	píbā sutásyā́ndhaso abhí práyaḥ
05.051.06	a	índraś ca vāyav eṣāṁ sutā́nām pītím arhathaḥ
05.051.06	c	tā́ñ juṣethām arepásāv abhí práyaḥ
05.051.07	a	sutā́ índrāya vāyáve sómāso dádhyāśiraḥ
05.051.07	c	nimnáṁ ná yanti síndhavo 'bhí práyaḥ
05.051.08	a	sajū́r víśvebhir devébhir aśvíbhyām uṣásā sajū́ḥ
05.051.08	c	ā́ yāhy agne atrivát suté raṇa
05.051.09	a	sajū́r mitrā́váruṇābhyāṁ sajū́ḥ sómena víṣṇunā
05.051.09	c	ā́ yāhy agne atrivát suté raṇa
05.051.10	a	sajū́r ādityaír vásubhiḥ sajū́r índreṇa vāyúnā
05.051.10	c	ā́ yāhy agne atrivát suté raṇa
05.051.11	a	svastí no mimītām aśvínā bhágaḥ svastí devy áditir anarváṇaḥ
05.051.11	c	svastí pūṣā́ ásuro dadhātu naḥ svastí dyā́vāpr̥thivī́ sucetúnā
05.051.12	a	svastáye vāyúm úpa bravāmahai sómaṁ svastí bhúvanasya yás pátiḥ
05.051.12	c	bŕ̥haspátiṁ sárvagaṇaṁ svastáye svastáya ādityā́so bhavantu naḥ
05.051.13	a	víśve devā́ no adyā́ svastáye vaiśvānaró vásur agníḥ svastáye
05.051.13	c	devā́ avantv r̥bhávaḥ svastáye svastí no rudráḥ pātv áṁhasaḥ
05.051.14	a	svastí mitrāvaruṇā svastí pathye revati
05.051.14	c	svastí na índraś cāgníś ca svastí no adite kr̥dhi
05.051.15	a	svastí pánthām ánu carema sūryācandramásāv iva
05.051.15	c	púnar dádatā́ghnatā jānatā́ sáṁ gamemahi
05.052.01	a	prá śyāvāśva dhr̥ṣṇuyā́rcā marúdbhir ŕ̥kvabhiḥ
05.052.01	c	yé adroghám anuṣvadháṁ śrávo mádanti yajñíyāḥ
05.052.02	a	té hí sthirásya śávasaḥ sákhāyaḥ sánti dhr̥ṣṇuyā́
05.052.02	c	té yā́mann ā́ dhr̥ṣadvínas tmánā pānti śáśvataḥ
05.052.03	a	té syandrā́so nókṣáṇó 'ti ṣkandanti śárvarīḥ
05.052.03	c	marútām ádhā máho diví kṣamā́ ca manmahe
05.052.04	a	marútsu vo dadhīmahi stómaṁ yajñáṁ ca dhr̥ṣṇuyā́
05.052.04	c	víśve yé mā́nuṣā yugā́ pā́nti mártyaṁ riṣáḥ
05.052.05	a	árhanto yé sudā́navo náro ásāmiśavasaḥ
05.052.05	c	prá yajñáṁ yajñíyebhyo divó arcā marúdbhyaḥ
05.052.06	a	ā́ rukmaír ā́ yudhā́ nára r̥ṣvā́ r̥ṣṭī́r asr̥kṣata
05.052.06	c	ánv enām̐ áha vidyúto marúto jájjhatīr iva bhānúr arta tmánā diváḥ
05.052.07	a	yé vāvr̥dhánta pā́rthivā yá urā́v antárikṣa ā́
05.052.07	c	vr̥jáne vā nadī́nāṁ sadhásthe vā mahó diváḥ
05.052.08	a	śárdho mā́rutam úc chaṁsa satyáśavasam ŕ̥bhvasam
05.052.08	c	utá sma té śubhé náraḥ prá syandrā́ yujata tmánā
05.052.09	a	utá sma té páruṣṇyām ū́rṇā vasata śundhyávaḥ
05.052.09	c	utá pavyā́ ráthānām ádrim bhindanty ójasā
05.052.10	a	ā́pathayo vípathayó 'ntaspathā ánupathāḥ
05.052.10	c	etébhir máhyaṁ nā́mabhir yajñáṁ viṣṭārá ohate
05.052.11	a	ádhā náro ny òhaté 'dhā niyúta ohate
05.052.11	c	ádhā pā́rāvatā íti citrā́ rūpā́ṇi dárśyā
05.052.12	a	chandastúbhaḥ kubhanyáva útsam ā́ kīríṇo nr̥tuḥ
05.052.12	c	té me ké cin ná tāyáva ū́mā āsan dr̥śí tviṣé
05.052.13	a	yá r̥ṣvā́ r̥ṣṭívidyutaḥ kaváyaḥ sánti vedhásaḥ
05.052.13	c	tám r̥ṣe mā́rutaṁ gaṇáṁ namasyā́ ramáyā girā́
05.052.14	a	ácha r̥ṣe mā́rutaṁ gaṇáṁ dānā́ mitráṁ ná yoṣáṇā
05.052.14	c	divó vā dhr̥ṣṇava ójasā stutā́ dhībhír iṣaṇyata
05.052.15	a	nū́ manvāná eṣāṁ devā́m̐ áchā ná vakṣáṇā
05.052.15	c	dānā́ saceta sūríbhir yā́maśrutebhir añjíbhiḥ
05.052.16	a	prá yé me bandhveṣé gā́ṁ vócanta sūráyaḥ pŕ̥śniṁ vocanta mātáram
05.052.16	c	ádhā pitáram iṣmíṇaṁ rudráṁ vocanta śíkvasaḥ
05.052.17	a	saptá me saptá śākína ékam ekā śatā́ daduḥ
05.052.17	c	yamúnāyām ádhi śrutám úd rā́dho gávyam mr̥je ní rā́dho áśvyam mr̥je
05.053.01	a	kó veda jā́nam eṣāṁ kó vā purā́ sumnéṣv āsa marútām
05.053.01	c	yád yuyujré kilāsyàḥ
05.053.02	a	aítā́n rátheṣu tasthúṣaḥ káḥ śuśrāva kathā́ yayuḥ
05.053.02	c	kásmai sasruḥ sudā́se ánv āpáya íḷābhir vr̥ṣṭáyaḥ sahá
05.053.03	a	té ma āhur yá āyayúr úpa dyúbhir víbhir máde
05.053.03	c	náro máryā arepása imā́n páśyann íti ṣṭuhi
05.053.04	a	yé añjíṣu yé vā́śīṣu svábhānavaḥ srakṣú rukméṣu khādíṣu
05.053.04	c	śrāyā́ rátheṣu dhánvasu
05.053.05	a	yuṣmā́kaṁ smā ráthām̐ ánu mudé dadhe maruto jīradānavaḥ
05.053.05	c	vr̥ṣṭī́ dyā́vo yatī́r iva
05.053.06	a	ā́ yáṁ náraḥ sudā́navo dadāśúṣe diváḥ kóśam ácucyavuḥ
05.053.06	c	ví parjányaṁ sr̥janti ródasī ánu dhánvanā yanti vr̥ṣṭáyaḥ
05.053.07	a	tatr̥dānā́ḥ síndhavaḥ kṣódasā rájaḥ prá sasrur dhenávo yathā
05.053.07	c	syannā́ áśvā ivā́dhvano vimócane ví yád vártanta enyàḥ
05.053.08	a	ā́ yāta maruto divá ā́ntárikṣād amā́d utá
05.053.08	c	mā́va sthāta parāvátaḥ
05.053.09	a	mā́ vo rasā́nitabhā kúbhā krúmur mā́ vaḥ síndhur ní rīramat
05.053.09	c	mā́ vaḥ pári ṣṭhāt saráyuḥ purīṣíṇy asmé ī́t sumnám astu vaḥ
05.053.10	a	táṁ vaḥ śárdhaṁ ráthānāṁ tveṣáṁ gaṇám mā́rutaṁ návyasīnām
05.053.10	c	ánu prá yanti vr̥ṣṭáyaḥ
05.053.11	a	śárdhaṁ śardhaṁ va eṣāṁ vrā́taṁ vrātaṁ gaṇáṁ gaṇaṁ suśastíbhiḥ
05.053.11	c	ánu krāmema dhītíbhiḥ
05.053.12	a	kásmā adyá sújātāya rātáhavyāya prá yayuḥ
05.053.12	c	enā́ yā́mena marútaḥ
05.053.13	a	yéna tokā́ya tánayāya dhānyàm bī́jaṁ váhadhve ákṣitam
05.053.13	c	asmábhyaṁ tád dhattana yád va ī́mahe rā́dho viśvā́yu saúbhagam
05.053.14	a	átīyāma nidás tiráḥ svastíbhir hitvā́vadyám árātīḥ
05.053.14	c	vr̥ṣṭvī́ śáṁ yór ā́pa usrí bheṣajáṁ syā́ma marutaḥ sahá
05.053.15	a	sudeváḥ samahāsati suvī́ro naro marutaḥ sá mártyaḥ
05.053.15	c	yáṁ trā́yadhve syā́ma té
05.053.16	a	stuhí bhojā́n stuvató asya yā́mani ráṇan gā́vo ná yávase
05.053.16	c	yatáḥ pū́rvām̐ iva sákhīm̐r ánu hvaya girā́ gr̥ṇīhi kāmínaḥ
05.054.01	a	prá śárdhāya mā́rutāya svábhānava imā́ṁ vā́cam anajā parvatacyúte
05.054.01	c	gharmastúbhe divá ā́ pr̥ṣṭhayájvane dyumnáśravase máhi nr̥mṇám arcata
05.054.02	a	prá vo marutas taviṣā́ udanyávo vayovŕ̥dho aśvayújaḥ párijrayaḥ
05.054.02	c	sáṁ vidyútā dádhati vā́śati tritáḥ sváranty ā́po 'vánā párijrayaḥ
05.054.03	a	vidyúnmahaso náro áśmadidyavo vā́tatviṣo marútaḥ parvatacyútaḥ
05.054.03	c	abdayā́ cin múhur ā́ hrādunīvŕ̥ta stanáyadamā rabhasā́ údojasaḥ
05.054.04	a	vy àktū́n rudrā vy áhāni śikvaso vy àntárikṣaṁ ví rájāṁsi dhūtayaḥ
05.054.04	c	ví yád ájrām̐ ájatha nā́va īṁ yathā ví durgā́ṇi maruto nā́ha riṣyatha
05.054.05	a	tád vīryàṁ vo maruto mahitvanáṁ dīrgháṁ tatāna sū́ryo ná yójanam
05.054.05	c	étā ná yā́me ágr̥bhītaśociṣó 'naśvadāṁ yán ny áyātanā girím
05.054.06	a	ábhrāji śárdho maruto yád arṇasám móṣathā vr̥kṣáṁ kapanéva vedhasaḥ
05.054.06	c	ádha smā no arámatiṁ sajoṣasaś cákṣur iva yántam ánu neṣathā sugám
05.054.07	a	ná sá jīyate maruto ná hanyate ná sredhati ná vyathate ná riṣyati
05.054.07	c	nā́sya rā́ya úpa dasyanti nótáya ŕ̥ṣiṁ vā yáṁ rā́jānaṁ vā súṣūdatha
05.054.08	a	niyútvanto grāmajíto yáthā náro 'ryamáṇo ná marútaḥ kabandhínaḥ
05.054.08	c	pínvanty útsaṁ yád inā́so ásvaran vy ùndanti pr̥thivī́m mádhvo ándhasā
05.054.09	a	pravátvatīyám pr̥thivī́ marúdbhyaḥ pravátvatī dyaúr bhavati prayádbhyaḥ
05.054.09	c	pravátvatīḥ pathyāā̀ antárikṣyāḥ pravátvantaḥ párvatā jīrádānavaḥ
05.054.10	a	yán marutaḥ sabharasaḥ svarṇaraḥ sū́rya údite mádathā divo naraḥ
05.054.10	c	ná vó 'śvāḥ śrathayantā́ha sísrataḥ sadyó asyā́dhvanaḥ pārám aśnutha
05.054.11	a	áṁseṣu va r̥ṣṭáyaḥ patsú khādáyo vákṣassu rukmā́ maruto ráthe śúbhaḥ
05.054.11	c	agníbhrājaso vidyúto gábhastyoḥ śíprāḥ śīrṣásu vítatā hiraṇyáyīḥ
05.054.12	a	táṁ nā́kam aryó ágr̥bhītaśociṣaṁ rúśat píppalam maruto ví dhūnutha
05.054.12	c	sám acyanta vr̥jánā́titviṣanta yát sváranti ghóṣaṁ vítatam r̥tāyávaḥ
05.054.13	a	yuṣmā́dattasya maruto vicetaso rāyáḥ syāma rathyò váyasvataḥ
05.054.13	c	ná yó yúchati tiṣyò yáthā divò 'smé rāranta marutaḥ sahasríṇam
05.054.14	a	yūyáṁ rayím maruta spārhávīraṁ yūyám ŕ̥ṣim avatha sā́mavipram
05.054.14	c	yūyám árvantam bharatā́ya vā́jaṁ yūyáṁ dhattha rā́jānaṁ śruṣṭimántam
05.054.15	a	tád vo yāmi dráviṇaṁ sadyaūtayo yénā svàr ṇá tatánāma nr̥ŕ̥m̐r abhí
05.054.15	c	idáṁ sú me maruto haryatā váco yásya tárema tárasā śatáṁ hímāḥ
05.055.01	a	práyajyavo marúto bhrā́jadr̥ṣṭayo br̥hád váyo dadhire rukmávakṣasaḥ
05.055.01	c	ī́yante áśvaiḥ suyámebhir āśúbhiḥ śúbhaṁ yātā́m ánu ráthā avr̥tsata
05.055.02	a	svayáṁ dadhidhve táviṣīṁ yáthā vidá br̥hán mahānta urviyā́ ví rājatha
05.055.02	c	utā́ntárikṣam mamire vy ójasā śúbhaṁ yātā́m ánu ráthā avr̥tsata
05.055.03	a	sākáṁ jātā́ḥ subhvàḥ sākám ukṣitā́ḥ śriyé cid ā́ prataráṁ vāvr̥dhur náraḥ
05.055.03	c	virokíṇaḥ sū́ryasyeva raśmáyaḥ śúbhaṁ yātā́m ánu ráthā avr̥tsata
05.055.04	a	ābhūṣéṇyaṁ vo maruto mahitvanáṁ didr̥kṣéṇyaṁ sū́ryasyeva cákṣaṇam
05.055.04	c	utó asmā́m̐ amr̥tatvé dadhātana śúbhaṁ yātā́m ánu ráthā avr̥tsata
05.055.05	a	úd īrayathā marutaḥ samudrató yūyáṁ vr̥ṣṭíṁ varṣayathā purīṣiṇaḥ
05.055.05	c	ná vo dasrā úpa dasyanti dhenávaḥ śúbhaṁ yātā́m ánu ráthā avr̥tsata
05.055.06	a	yád áśvān dhūrṣú pŕ̥ṣatīr áyugdhvaṁ hiraṇyáyān práty átkām̐ ámugdhvam
05.055.06	c	víśvā ít spŕ̥dho maruto vy àsyatha śúbhaṁ yātā́m ánu ráthā avr̥tsata
05.055.07	a	ná párvatā ná nadyò varanta vo yátrā́cidhvam maruto gáchathéd u tát
05.055.07	c	utá dyā́vāpr̥thivī́ yāthanā pári śúbhaṁ yātā́m ánu ráthā avr̥tsata
05.055.08	a	yát pūrvyám maruto yác ca nū́tanaṁ yád udyáte vasavo yác ca śasyáte
05.055.08	c	víśvasya tásya bhavathā návedasaḥ śúbhaṁ yātā́m ánu ráthā avr̥tsata
05.055.09	a	mr̥ḷáta no maruto mā́ vadhiṣṭanāsmábhyaṁ śárma bahuláṁ ví yantana
05.055.09	c	ádhi stotrásya sakhyásya gātana śúbhaṁ yātā́m ánu ráthā avr̥tsata
05.055.10	a	yūyám asmā́n nayata vásyo áchā nír aṁhatíbhyo maruto gr̥ṇānā́ḥ
05.055.10	c	juṣádhvaṁ no havyádātiṁ yajatrā vayáṁ syāma pátayo rayīṇā́m
05.056.01	a	ágne śárdhantam ā́ gaṇám piṣṭáṁ rukmébhir añjíbhiḥ
05.056.01	c	víśo adyá marútām áva hvaye diváś cid rocanā́d ádhi
05.056.02	a	yáthā cin mányase hr̥dā́ tád ín me jagmur āśásaḥ
05.056.02	c	yé te nédiṣṭhaṁ hávanāny āgáman tā́n vardha bhīmásaṁdr̥śaḥ
05.056.03	a	mīḷhúṣmatīva pr̥thivī́ párāhatā mádanty ety asmád ā́
05.056.03	c	ŕ̥kṣo ná vo marutaḥ śímīvām̐ ámo dudhró gaúr iva bhīmayúḥ
05.056.04	a	ní yé riṇánty ójasā vŕ̥thā gā́vo ná durdhúraḥ
05.056.04	c	áśmānaṁ cit svaryàm párvataṁ girím prá cyāvayanti yā́mabhiḥ
05.056.05	a	út tiṣṭha nūnám eṣāṁ stómaiḥ sámukṣitānām
05.056.05	c	marútām purutámam ápūrvyaṁ gávāṁ sárgam iva hvaye
05.056.06	a	yuṅgdhváṁ hy áruṣī ráthe yuṅgdhváṁ rátheṣu rohítaḥ
05.056.06	c	yuṅgdhváṁ hárī ajirā́ dhurí vóḷhave váhiṣṭhā dhurí vóḷhave
05.056.07	a	utá syá vājy àruṣás tuviṣváṇir ihá sma dhāyi darśatáḥ
05.056.07	c	mā́ vo yā́meṣu marutaś ciráṁ karat prá táṁ rátheṣu codata
05.056.08	a	ráthaṁ nú mā́rutaṁ vayáṁ śravasyúm ā́ huvāmahe
05.056.08	c	ā́ yásmin tasthaú suráṇāni bíbhratī sácā marútsu rodasī́
05.056.09	a	táṁ vaḥ śárdhaṁ ratheśúbhaṁ tveṣám panasyúm ā́ huve
05.056.09	c	yásmin sújātā subhágā mahīyáte sácā marútsu mīḷhuṣī́
05.057.01	a	ā́ rudrāsa índravantaḥ sajóṣaso híraṇyarathāḥ suvitā́ya gantana
05.057.01	c	iyáṁ vo asmát práti haryate matís tr̥ṣṇáje ná divá útsā udanyáve
05.057.02	a	vā́śīmanta r̥ṣṭimánto manīṣíṇaḥ sudhánvāna íṣumanto niṣaṅgíṇaḥ
05.057.02	c	sváśvā stha suráthāḥ pr̥śnimātaraḥ svāyudhā́ maruto yāthanā śúbham
05.057.03	a	dhūnuthá dyā́m párvatān dāśúṣe vásu ní vo vánā jihate yā́mano bhiyā́
05.057.03	c	kopáyatha pr̥thivī́m pr̥śnimātaraḥ śubhé yád ugrāḥ pŕ̥ṣatīr áyugdhvam
05.057.04	a	vā́tatviṣo marúto varṣánirṇijo yamā́ iva súsadr̥śaḥ supéśasaḥ
05.057.04	c	piśáṅgāśvā aruṇā́śvā arepásaḥ prátvakṣaso mahinā́ dyaúr ivorávaḥ
05.057.05	a	purudrapsā́ añjimántaḥ sudā́navas tveṣásaṁdr̥śo anavabhrárādhasaḥ
05.057.05	c	sujātā́so janúṣā rukmávakṣaso divó arkā́ amŕ̥taṁ nā́ma bhejire
05.057.06	a	r̥ṣṭáyo vo maruto áṁsayor ádhi sáha ójo bāhvór vo bálaṁ hitám
05.057.06	c	nr̥mṇā́ śīrṣásv ā́yudhā rátheṣu vo víśvā vaḥ śrī́r ádhi tanū́ṣu pipiśe
05.057.07	a	gómad áśvāvad ráthavat suvī́raṁ candrávad rā́dho maruto dadā naḥ
05.057.07	c	práśastiṁ naḥ kr̥ṇuta rudriyāso bhakṣīyá vó 'vaso daívyasya
05.057.08	a	hayé náro máruto mr̥ḷátā nas túvīmaghāso ámr̥tā ŕ̥tajñāḥ
05.057.08	c	sátyaśrutaḥ kávayo yúvāno bŕ̥hadgirayo br̥hád ukṣámāṇāḥ
05.058.01	a	tám u nūnáṁ táviṣīmantam eṣāṁ stuṣé gaṇám mā́rutaṁ návyasīnām
05.058.01	c	yá āśvàśvā ámavad váhanta utéśire amŕ̥tasya svarā́jaḥ
05.058.02	a	tveṣáṁ gaṇáṁ tavásaṁ khā́dihastaṁ dhúnivratam māyínaṁ dā́tivāram
05.058.02	c	mayobhúvo yé ámitā mahitvā́ vándasva vipra tuvirā́dhaso nr̥ŕ̥n
05.058.03	a	ā́ vo yantūdavāhā́so adyá vr̥ṣṭíṁ yé víśve marúto junánti
05.058.03	c	ayáṁ yó agnír marutaḥ sámiddha etáṁ juṣadhvaṁ kavayo yuvānaḥ
05.058.04	a	yūyáṁ rā́jānam íryaṁ jánāya vibhvataṣṭáṁ janayathā yajatrāḥ
05.058.04	c	yuṣmád eti muṣṭihā́ bāhújūto yuṣmád sádaśvo marutaḥ suvī́raḥ
05.058.05	a	arā́ ivéd ácaramā áheva prá pra jāyante ákavā máhobhiḥ
05.058.05	c	pŕ̥śneḥ putrā́ upamā́so rábhiṣṭhāḥ sváyā matyā́ marútaḥ sám mimikṣuḥ
05.058.06	a	yát prā́yāsiṣṭa pŕ̥ṣatībhir áśvair vīḷupavíbhir maruto ráthebhiḥ
05.058.06	c	kṣódanta ā́po riṇaté vánāny ávosríyo vr̥ṣabháḥ krandatu dyaúḥ
05.058.07	a	práthiṣṭa yā́man pr̥thivī́ cid eṣām bhárteva gárbhaṁ svám íc chávo dhuḥ
05.058.07	c	vā́tān hy áśvān dhury āā̀yuyujré varṣáṁ svédaṁ cakrire rudríyāsaḥ
05.058.08	a	hayé náro máruto mr̥ḷátā nas túvīmaghāso ámr̥tā ŕ̥tajñāḥ
05.058.08	c	sátyaśrutaḥ kávayo yúvāno bŕ̥hadgirayo br̥hád ukṣámāṇāḥ
05.059.01	a	prá va spáḷ akran suvitā́ya dāváné 'rcā divé prá pr̥thivyā́ r̥tám bhare
05.059.01	c	ukṣánte áśvān táruṣanta ā́ rájó 'nu svám bhānúṁ śrathayante arṇavaíḥ
05.059.02	a	ámād eṣām bhiyásā bhū́mir ejati naúr ná pūrṇā́ kṣarati vyáthir yatī́
05.059.02	c	dūredŕ̥śo yé citáyanta émabhir antár mahé vidáthe yetire náraḥ
05.059.03	a	gávām iva śriyáse śŕ̥ṅgam uttamáṁ sū́ryo ná cákṣū rájaso visárjane
05.059.03	c	átyā iva subhvàś cā́rava sthana máryā iva śriyáse cetathā naraḥ
05.059.04	a	kó vo mahā́nti mahatā́m úd aśnavat kás kā́vyā marutaḥ kó ha paúṁsyā
05.059.04	c	yūyáṁ ha bhū́miṁ kiráṇaṁ ná rejatha prá yád bháradhve suvitā́ya dāváne
05.059.05	a	áśvā ivéd aruṣā́saḥ sábandhavaḥ śū́rā iva prayúdhaḥ prótá yuyudhuḥ
05.059.05	c	máryā iva suvŕ̥dho vāvr̥dhur náraḥ sū́ryasya cákṣuḥ prá minanti vr̥ṣṭíbhiḥ
05.059.06	a	té ajyeṣṭhā́ ákaniṣṭhāsa udbhídó 'madhyamāso máhasā ví vāvr̥dhuḥ
05.059.06	c	sujātā́so janúṣā pŕ̥śnimātaro divó máryā ā́ no áchā jigātana
05.059.07	a	váyo ná yé śréṇīḥ paptúr ójasā́ntān divó br̥hatáḥ sā́nunas pári
05.059.07	c	áśvāsa eṣām ubháye yáthā vidúḥ prá párvatasya nabhanū́m̐r acucyavuḥ
05.059.08	a	mímātu dyaúr áditir vītáye naḥ sáṁ dā́nucitrā uṣáso yatantām
05.059.08	c	ā́cucyavur divyáṁ kóśam etá ŕ̥ṣe rudrásya marúto gr̥ṇānā́ḥ
05.060.01	a	ī́ḷe agníṁ svávasaṁ námobhir ihá prasattó ví cayat kr̥táṁ naḥ
05.060.01	c	ráthair iva prá bhare vājayádbhiḥ pradakṣiṇín marútāṁ stómam r̥dhyām
05.060.02	a	ā́ yé tasthúḥ pŕ̥ṣatīṣu śrutā́su sukhéṣu rudrā́ marúto rátheṣu
05.060.02	c	vánā cid ugrā jihate ní vo bhiyā́ pr̥thivī́ cid rejate párvataś cit
05.060.03	a	párvataś cin máhi vr̥ddhó bibhāya diváś cit sā́nu rejata svané vaḥ
05.060.03	c	yát krī́ḷatha maruta r̥ṣṭimánta ā́pa iva sadhryàñco dhavadhve
05.060.04	a	varā́ ivéd raivatā́so híraṇyair abhí svadhā́bhis tanvàḥ pipiśre
05.060.04	c	śriyé śréyāṁsas taváso rátheṣu satrā́ máhāṁsi cakrire tanū́ṣu
05.060.05	a	ajyeṣṭhā́so ákaniṣṭhāsa eté sám bhrā́taro vāvr̥dhuḥ saúbhagāya
05.060.05	c	yúvā pitā́ svápā rudrá eṣāṁ sudúghā pŕ̥śniḥ sudínā marúdbhyaḥ
05.060.06	a	yád uttamé maruto madhyamé vā yád vāvamé subhagāso diví ṣṭhá
05.060.06	c	áto no rudrā utá vā nv àsyā́gne vittā́d dhavíṣo yád yájāma
05.060.07	a	agníś ca yán maruto viśvavedaso divó váhadhva úttarād ádhi ṣṇúbhiḥ
05.060.07	c	té mandasānā́ dhúnayo riśādaso vāmáṁ dhatta yájamānāya sunvaté
05.060.08	a	ágne marúdbhiḥ śubháyadbhir ŕ̥kvabhiḥ sómam piba mandasānó gaṇaśríbhiḥ
05.060.08	c	pāvakébhir viśvaminvébhir āyúbhir vaíśvānara pradívā ketúnā sajū́ḥ
05.061.01	a	ké ṣṭhā naraḥ śréṣṭhatamā yá éka eka āyayá
05.061.01	c	paramásyāḥ parāvátaḥ
05.061.02	a	kvà vó 'śvāḥ kvāā̀bhī́śavaḥ katháṁ śeka kathā́ yaya
05.061.02	c	pr̥ṣṭhé sádo nasór yámaḥ
05.061.03	a	jagháne códa eṣāṁ ví sakthā́ni náro yamuḥ
05.061.03	c	putrakr̥thé ná jánayaḥ
05.061.04	a	párā vīrāsa etana máryāso bhádrajānayaḥ
05.061.04	c	agnitápo yáthā́satha
05.061.05	a	sánat sā́śvyam paśúm utá gávyaṁ śatā́vayam
05.061.05	c	śyāvā́śvastutāya yā́ dór vīrā́yopabárbr̥hat
05.061.06	a	utá tvā strī́ śáśīyasī puṁsó bhavati vásyasī
05.061.06	c	ádevatrād arādhásaḥ
05.061.07	a	ví yā́ jānā́ti jásuriṁ ví tŕ̥ṣyantaṁ ví kāmínam
05.061.07	c	devatrā́ kr̥ṇuté mánaḥ
05.061.08	a	utá ghā némo ástutaḥ púmām̐ íti bruve paṇíḥ
05.061.08	c	sá vaíradeya ít samáḥ
05.061.09	a	utá me 'rapad yuvatír mamandúṣī práti śyāvā́ya vartaním
05.061.09	c	ví róhitā purumīḷhā́ya yematur víprāya dīrgháyaśase
05.061.10	a	yó me dhenūnā́ṁ śatáṁ vaídadaśvir yáthā dádat
05.061.10	c	tarantá iva maṁhánā
05.061.11	a	yá īṁ váhanta āśúbhiḥ píbanto madirám mádhu
05.061.11	c	átra śrávāṁsi dadhire
05.061.12	a	yéṣāṁ śriyā́dhi ródasī vibhrā́jante rátheṣv ā́
05.061.12	c	diví rukmá ivopári
05.061.13	a	yúvā sá mā́ruto gaṇás tveṣáratho ánedyaḥ
05.061.13	c	śubhaṁyā́vā́pratiṣkutaḥ
05.061.14	a	kó veda nūnám eṣāṁ yátrā mádanti dhū́tayaḥ
05.061.14	c	r̥tájātā arepásaḥ
05.061.15	a	yūyám mártaṁ vipanyavaḥ praṇetā́ra itthā́ dhiyā́
05.061.15	c	śrótāro yā́mahūtiṣu
05.061.16	a	té no vásūni kā́myā puruścandrā́ riśādasaḥ
05.061.16	c	ā́ yajñiyāso vavr̥ttana
05.061.17	a	etám me stómam ūrmye dārbhyā́ya párā vaha
05.061.17	c	gíro devi rathī́r iva
05.061.18	a	utá me vocatād íti sutásome ráthavītau
05.061.18	c	ná kā́mo ápa veti me
05.061.19	a	eṣá kṣeti ráthavītir maghávā gómatīr ánu
05.061.19	c	párvateṣv ápaśritaḥ
05.062.01	a	r̥téna r̥tám ápihitaṁ dhruváṁ vāṁ sū́ryasya yátra vimucánty áśvān
05.062.01	c	dáśa śatā́ sahá tasthus tád ékaṁ devā́nāṁ śréṣṭhaṁ vápuṣām apaśyam
05.062.02	a	tát sú vām mitrāvaruṇā mahitvám īrmā́ tasthúṣīr áhabhir duduhre
05.062.02	c	víśvāḥ pinvathaḥ svásarasya dhénā ánu vām ékaḥ pavír ā́ vavarta
05.062.03	a	ádhārayatam pr̥thivī́m utá dyā́m mítrarājānā varuṇā máhobhiḥ
05.062.03	c	vardháyatam óṣadhīḥ pínvataṁ gā́ áva vr̥ṣṭíṁ sr̥jataṁ jīradānū
05.062.04	a	ā́ vām áśvāsaḥ suyújo vahantu yatáraśmaya úpa yantv arvā́k
05.062.04	c	ghr̥tásya nirṇíg ánu vartate vām úpa síndhavaḥ pradívi kṣaranti
05.062.05	a	ánu śrutā́m amátiṁ várdhad urvī́m barhír iva yájuṣā rákṣamāṇā
05.062.05	c	námasvantā dhr̥tadakṣā́dhi gárte mítrā́sāthe varuṇéḷāsv antáḥ
05.062.06	a	ákravihastā sukŕ̥te paraspā́ yáṁ trā́sāthe varuṇéḷāsv antáḥ
05.062.06	c	rā́jānā kṣatrám áhr̥ṇīyamānā sahásrasthūṇam bibhr̥thaḥ sahá dvaú
05.062.07	a	híraṇyanirṇig áyo asya sthū́ṇā ví bhrājate divy àśvā́janīva
05.062.07	c	bhadré kṣétre nímitā tílvile vā sanéma mádhvo ádhigartyasya
05.062.08	a	híraṇyarūpam uṣáso vyùṣṭāv áyasthūṇam úditā sū́ryasya
05.062.08	c	ā́ rohatho varuṇa mitra gártam átaś cakṣāthe áditiṁ dítiṁ ca
05.062.09	a	yád báṁhiṣṭhaṁ nā́tivídhe sudānū áchidraṁ śárma bhuvanasya gopā
05.062.09	c	téna no mitrāvaruṇāv aviṣṭaṁ síṣāsanto jigīvā́ṁsaḥ syāma
05.063.01	a	ŕ̥tasya gopāv ádhi tiṣṭhatho ráthaṁ sátyadharmāṇā paramé vyòmani
05.063.01	c	yám átra mitrāvaruṇā́vatho yuváṁ tásmai vr̥ṣṭír mádhumat pinvate diváḥ
05.063.02	a	samrā́jāv asyá bhúvanasya rājatho mítrāvaruṇā vidáthe svardŕ̥śā
05.063.02	c	vr̥ṣṭíṁ vāṁ rā́dho amr̥tatvám īmahe dyā́vāpr̥thivī́ ví caranti tanyávaḥ
05.063.03	a	samrā́jā ugrā́ vr̥ṣabhā́ divás pátī pr̥thivyā́ mitrā́váruṇā vícarṣaṇī
05.063.03	c	citrébhir abhraír úpa tiṣṭhatho rávaṁ dyā́ṁ varṣayatho ásurasya māyáyā
05.063.04	a	māyā́ vām mitrāvaruṇā diví śritā́ sū́ryo jyótiś carati citrám ā́yudham
05.063.04	c	tám abhréṇa vr̥ṣṭyā́ gūhatho diví párjanya drapsā́ mádhumanta īrate
05.063.05	a	ráthaṁ yuñjate marútaḥ śubhé sukháṁ śū́ro ná mitrāvaruṇā gáviṣṭiṣu
05.063.05	c	rájāṁsi citrā́ ví caranti tanyávo diváḥ samrājā páyasā na ukṣatam
05.063.06	a	vā́caṁ sú mitrāvaruṇāv írāvatīm parjányaś citrā́ṁ vadati tvíṣīmatīm
05.063.06	c	abhrā́ vasata marútaḥ sú māyáyā dyā́ṁ varṣayatam aruṇā́m arepásam
05.063.07	a	dhármaṇā mitrāvaruṇā vipaścitā vratā́ rakṣethe ásurasya māyáyā
05.063.07	c	r̥téna víśvam bhúvanaṁ ví rājathaḥ sū́ryam ā́ dhattho diví cítryaṁ rátham
05.064.01	a	váruṇaṁ vo riśā́dasam r̥cā́ mitráṁ havāmahe
05.064.01	c	pári vrajéva bāhvór jaganvā́ṁsā svàrṇaram
05.064.02	a	tā́ bāhávā sucetúnā prá yantam asmā árcate
05.064.02	c	śévaṁ hí jāryàṁ vāṁ víśvāsu kṣā́su jóguve
05.064.03	a	yán nūnám aśyā́ṁ gátim mitrásya yāyām pathā́
05.064.03	c	ásya priyásya śármaṇy áhiṁsānasya saścire
05.064.04	a	yuvā́bhyām mitrāvaruṇopamáṁ dheyām r̥cā́
05.064.04	c	yád dha kṣáye maghónāṁ stotr̥r̥ṇā́ṁ ca spūrdháse
05.064.05	a	ā́ no mitra sudītíbhir váruṇaś ca sadhástha ā́
05.064.05	c	své kṣáye maghónāṁ sákhīnāṁ ca vr̥dháse
05.064.06	a	yuváṁ no yéṣu varuṇa kṣatrám br̥hác ca bibhr̥tháḥ
05.064.06	c	urú ṇo vā́jasātaye kr̥táṁ rāyé svastáye
05.064.07	a	uchántyām me yajatā́ devákṣatre rúśadgavi
05.064.07	c	sutáṁ sómaṁ ná hastíbhir ā́ paḍbhír dhāvataṁ narā bíbhratāv arcanā́nasam
05.065.01	a	yáś cikéta sá sukrátur devatrā́ sá bravītu naḥ
05.065.01	c	váruṇo yásya darśató mitró vā vánate gíraḥ
05.065.02	a	tā́ hí śréṣṭhavarcasā rā́jānā dīrghaśrúttamā
05.065.02	c	tā́ sátpatī r̥tāvŕ̥dha r̥tā́vānā jáne jane
05.065.03	a	tā́ vām iyānó 'vase pū́rvā úpa bruve sácā
05.065.03	c	sváśvāsaḥ sú cetúnā vā́jām̐ abhí prá dāváne
05.065.04	a	mitró aṁhóś cid ā́d urú kṣáyāya gātúṁ vanate
05.065.04	c	mitrásya hí pratū́rvataḥ sumatír ásti vidhatáḥ
05.065.05	a	vayám mitrásyā́vasi syā́ma sapráthastame
05.065.05	c	anehásas tvótayaḥ satrā́ váruṇaśeṣasaḥ
05.065.06	a	yuvám mitremáṁ jánaṁ yátathaḥ sáṁ ca nayathaḥ
05.065.06	c	mā́ maghónaḥ pári khyatam mó asmā́kam ŕ̥ṣīṇāṁ gopīthé na uruṣyatam
05.066.01	a	ā́ cikitāna sukrátū devaú marta riśā́dasā
05.066.01	c	váruṇāya r̥tápeśase dadhītá práyase mahé
05.066.02	a	tā́ hí kṣatrám ávihrutaṁ samyág asuryàm ā́śāte
05.066.02	c	ádha vratéva mā́nuṣaṁ svàr ṇá dhāyi darśatám
05.066.03	a	tā́ vām éṣe ráthānām urvī́ṁ gávyūtim eṣām
05.066.03	c	rātáhavyasya suṣṭutíṁ dadhŕ̥k stómair manāmahe
05.066.04	a	ádhā hí kā́vyā yuváṁ dákṣasya pūrbhír adbhutā
05.066.04	c	ní ketúnā jánānāṁ cikéthe pūtadakṣasā
05.066.05	a	tád r̥tám pr̥thivi br̥hác chravaeṣá ŕ̥ṣīṇām
05.066.05	c	jrayasānā́v áram pr̥thv áti kṣaranti yā́mabhiḥ
05.066.06	a	ā́ yád vām īyacakṣasā mítra vayáṁ ca sūráyaḥ
05.066.06	c	vyáciṣṭhe bahupā́yye yátemahi svarā́jye
05.067.01	a	báḷ itthā́ deva niṣkr̥tám ā́dityā yajatám br̥hát
05.067.01	c	váruṇa mítrā́ryaman várṣiṣṭhaṁ kṣatrám āśāthe
05.067.02	a	ā́ yád yóniṁ hiraṇyáyaṁ váruṇa mítra sádathaḥ
05.067.02	c	dhartā́rā carṣaṇīnā́ṁ yantáṁ sumnáṁ riśādasā
05.067.03	a	víśve hí viśvávedaso váruṇo mitró aryamā́
05.067.03	c	vratā́ padéva saścire pā́nti mártyaṁ riṣáḥ
05.067.04	a	té hí satyā́ r̥taspŕ̥śa r̥tā́vāno jáne jane
05.067.04	c	sunīthā́saḥ sudā́navo 'ṁhóś cid urucákrayaḥ
05.067.05	a	kó nú vām mitrā́stuto váruṇo vā tanū́nām
05.067.05	c	tát sú vām éṣate matír átribhya éṣate matíḥ
05.068.01	a	prá vo mitrā́ya gāyata váruṇāya vipā́ girā́
05.068.01	c	máhikṣatrāv r̥tám br̥hát
05.068.02	a	samrā́jā yā́ ghr̥táyonī mitráś cobhā́ váruṇaś ca
05.068.02	c	devā́ devéṣu praśastā́
05.068.03	a	tā́ naḥ śaktam pā́rthivasya mahó rāyó divyásya
05.068.03	c	máhi vāṁ kṣatráṁ devéṣu
05.068.04	a	r̥tám r̥téna sápanteṣiráṁ dákṣam āśāte
05.068.04	c	adrúhā devaú vardhete
05.068.05	a	vr̥ṣṭídyāvā rītyāā̀peṣás pátī dā́numatyāḥ
05.068.05	c	br̥hántaṁ gártam āśāte
05.069.01	a	trī́ rocanā́ varuṇa trī́m̐r utá dyū́n trī́ṇi mitra dhārayatho rájāṁsi
05.069.01	c	vāvr̥dhānā́v amátiṁ kṣatríyasyā́nu vratáṁ rákṣamāṇāv ajuryám
05.069.02	a	írāvatīr varuṇa dhenávo vām mádhumad vāṁ síndhavo mitra duhre
05.069.02	c	tráyas tasthur vr̥ṣabhā́sas tisr̥ṇā́ṁ dhiṣáṇānāṁ retodhā́ ví dyumántaḥ
05.069.03	a	prātár devī́m áditiṁ johavīmi madhyáṁdina úditā sū́ryasya
05.069.03	c	rāyé mitrāvaruṇā sarvátātéḷe tokā́ya tánayāya śáṁ yóḥ
05.069.04	a	yā́ dhartā́rā rájaso rocanásyotā́dityā́ divyā́ pā́rthivasya
05.069.04	c	ná vāṁ devā́ amŕ̥tā ā́ minanti vratā́ni mitrāvaruṇā dhruvā́ṇi
05.070.01	a	purūrúṇā cid dhy ásty ávo nūnáṁ vāṁ varuṇa
05.070.01	c	mítra váṁsi vāṁ sumatím
05.070.02	a	tā́ vāṁ samyág adruhvāṇéṣam aśyāma dhā́yase
05.070.02	c	vayáṁ té rudrā syāma
05.070.03	a	pātáṁ no rudrā pāyúbhir utá trāyethāṁ sutrātrā́
05.070.03	c	turyā́ma dásyūn tanū́bhiḥ
05.070.04	a	mā́ kásyādbhutakratū yakṣám bhujemā tanū́bhiḥ
05.070.04	c	mā́ śéṣasā mā́ tánasā
05.071.01	a	ā́ no gantaṁ riśādasā váruṇa mítra barháṇā
05.071.01	c	úpemáṁ cā́rum adhvarám
05.071.02	a	víśvasya hí pracetasā váruṇa mítra rā́jathaḥ
05.071.02	c	īśānā́ pipyataṁ dhíyaḥ
05.071.03	a	úpa naḥ sutám ā́ gataṁ váruṇa mítra dāśúṣaḥ
05.071.03	c	asyá sómasya pītáye
05.072.01	a	ā́ mitré váruṇe vayáṁ gīrbhír juhumo atrivát
05.072.01	c	ní barhíṣi sadataṁ sómapītaye
05.072.02	a	vraténa stho dhruvákṣemā dhármaṇā yātayájjanā
05.072.02	c	ní barhíṣi sadataṁ sómapītaye
05.072.03	a	mitráś ca no váruṇaś ca juṣétāṁ yajñám iṣṭáye
05.072.03	c	ní barhíṣi sadatāṁ sómapītaye
05.073.01	a	yád adyá stháḥ parāváti yád arvāváty aśvinā
05.073.01	c	yád vā purū́ purubhujā yád antárikṣa ā́ gatam
05.073.02	a	ihá tyā́ purubhū́tamā purū́ dáṁsāṁsi bíbhratā
05.073.02	c	varasyā́ yāmy ádhrigū huvé tuvíṣṭamā bhujé
05.073.03	a	īrmā́nyád vápuṣe vápuś cakráṁ ráthasya yemathuḥ
05.073.03	c	páry anyā́ nā́huṣā yugā́ mahnā́ rájāṁsi dīyathaḥ
05.073.04	a	tád ū ṣú vām enā́ kr̥táṁ víśvā yád vām ánu ṣṭáve
05.073.04	c	nā́nā jātā́v arepásā sám asmé bándhum éyathuḥ
05.073.05	a	ā́ yád vāṁ sūryā́ ráthaṁ tíṣṭhad raghuṣyádaṁ sádā
05.073.05	c	pári vām aruṣā́ váyo ghr̥ṇā́ varanta ātápaḥ
05.073.06	a	yuvór átriś ciketati nárā sumnéna cétasā
05.073.06	c	gharmáṁ yád vām arepásaṁ nā́satyāsnā́ bhuraṇyáti
05.073.07	a	ugró vāṁ kakuhó yayíḥ śr̥ṇvé yā́meṣu saṁtaníḥ
05.073.07	c	yád vāṁ dáṁsobhir aśvinā́trir narāvavártati
05.073.08	a	mádhva ū ṣú madhūyuvā rúdrā síṣakti pipyúṣī
05.073.08	c	yát samudrā́ti párṣathaḥ pakvā́ḥ pŕ̥kṣo bharanta vām
05.073.09	a	satyám íd vā́ u aśvinā yuvā́m āhur mayobhúvā
05.073.09	c	tā́ yā́man yāmahū́tamā yā́mann ā́ mr̥ḷayáttamā
05.073.10	a	imā́ bráhmāṇi várdhanāśvíbhyāṁ santu śáṁtamā
05.073.10	c	yā́ tákṣāma ráthām̐ ivā́vocāma br̥hán námaḥ
05.074.01	a	kū́ṣṭho devāv aśvinādyā́ divó manāvasū
05.074.01	c	tác chravatho vr̥ṣaṇvasū átrir vām ā́ vivāsati
05.074.02	a	kúha tyā́ kúha nú śrutā́ diví devā́ nā́satyā
05.074.02	c	kásminn ā́ yatatho jáne kó vāṁ nadī́nāṁ sácā
05.074.03	a	káṁ yāthaḥ káṁ ha gachathaḥ kám áchā yuñjāthe rátham
05.074.03	c	kásya bráhmāṇi raṇyatho vayáṁ vām uśmasīṣṭáye
05.074.04	a	pauráṁ cid dhy ùdaprútam paúra paurā́ya jínvathaḥ
05.074.04	c	yád īṁ gr̥bhītátātaye siṁhám iva druhás padé
05.074.05	a	prá cyávānāj jujurúṣo vavrím átkaṁ ná muñcathaḥ
05.074.05	c	yúvā yádī kr̥tháḥ púnar ā́ kā́mam r̥ṇve vadhvàḥ
05.074.06	a	ásti hí vām ihá stotā́ smási vāṁ saṁdŕ̥śi śriyé
05.074.06	c	nū́ śrutám ma ā́ gatam ávobhir vājinīvasū
05.074.07	a	kó vām adyá purūṇā́m ā́ vavne mártyānām
05.074.07	c	kó vípro vipravāhasā kó yajñaír vājinīvasū
05.074.08	a	ā́ vāṁ rátho ráthānāṁ yéṣṭho yātv aśvinā
05.074.08	c	purū́ cid asmayús tirá āṅgūṣó mártyeṣv ā́
05.074.09	a	śám ū ṣú vām madhūyuvāsmā́kam astu carkr̥tíḥ
05.074.09	c	arvācīnā́ vicetasā víbhiḥ śyenéva dīyatam
05.074.10	a	áśvinā yád dha kárhi cic chuśrūyā́tam imáṁ hávam
05.074.10	c	vásvīr ū ṣú vām bhújaḥ pr̥ñcánti sú vām pŕ̥caḥ
05.075.01	a	práti priyátamaṁ ráthaṁ vŕ̥ṣaṇaṁ vasuvā́hanam
05.075.01	c	stotā́ vām aśvināv ŕ̥ṣi stómena práti bhūṣati mā́dhvī máma śrutaṁ hávam
05.075.02	a	atyā́yātam aśvinā tiró víśvā aháṁ sánā
05.075.02	c	dásrā híraṇyavartanī súṣumnā síndhuvāhasā mā́dhvī máma śrutaṁ hávam
05.075.03	a	ā́ no rátnāni bíbhratāv áśvinā gáchataṁ yuvám
05.075.03	c	rúdrā híraṇyavartanī juṣāṇā́ vājinīvasū mā́dhvī máma śrutaṁ hávam
05.075.04	a	suṣṭúbho vāṁ vr̥ṣaṇvasū ráthe vā́ṇīcy ā́hitā
05.075.04	c	utá vāṁ kakuhó mr̥gáḥ pŕ̥kṣaḥ kr̥ṇoti vāpuṣó mā́dhvī máma śrutaṁ hávam
05.075.05	a	bodhínmanasā rathyèṣirā́ havanaśrútā
05.075.05	c	víbhiś cyávānam aśvinā ní yātho ádvayāvinam mā́dhvī máma śrutaṁ hávam
05.075.06	a	ā́ vāṁ narā manoyújó 'śvāsaḥ pruṣitápsavaḥ
05.075.06	c	váyo vahantu pītáye sahá sumnébhir aśvinā mā́dhvī máma śrutaṁ hávam
05.075.07	a	áśvināv éhá gachataṁ nā́satyā mā́ ví venatam
05.075.07	c	tiráś cid aryayā́ pári vartír yātam adābhyā mā́dhvī máma śrutaṁ hávam
05.075.08	a	asmín yajñé adābhyā jaritā́raṁ śubhas patī
05.075.08	c	avasyúm aśvinā yuváṁ gr̥ṇántam úpa bhūṣatho mā́dhvī máma śrutaṁ hávam
05.075.09	a	ábhūd uṣā́ rúśatpaśur ā́gnír adhāyy r̥tvíyaḥ
05.075.09	c	áyoji vāṁ vr̥ṣaṇvasū rátho dasrāv ámartyo mā́dhvī máma śrutaṁ hávam
05.076.01	a	ā́ bhāty agnír uṣásām ánīkam úd víprāṇāṁ devayā́ vā́co asthuḥ
05.076.01	c	arvā́ñcā nūnáṁ rathyehá yātam pīpivā́ṁsam aśvinā gharmám ácha
05.076.02	a	ná saṁskr̥tám prá mimīto gámiṣṭhā́nti nūnám aśvínópastutehá
05.076.02	c	dívābhipitvé 'vasā́gamiṣṭhā práty ávartiṁ dāśúṣe śámbhaviṣṭhā
05.076.03	a	utā́ yātaṁ saṁgavé prātár áhno madhyáṁdina úditā sū́ryasya
05.076.03	c	dívā náktam ávasā śáṁtamena nédā́nīm pītír aśvínā́ tatāna
05.076.04	a	idáṁ hí vām pradívi sthā́nam óka imé gr̥hā́ aśvinedáṁ duroṇám
05.076.04	c	ā́ no divó br̥hatáḥ párvatād ā́dbhyó yātam íṣam ū́rjaṁ váhantā
05.076.05	a	sám aśvínor ávasā nū́tanena mayobhúvā supráṇītī gamema
05.076.05	c	ā́ no rayíṁ vahatam ótá vīrā́n ā́ víśvāny amr̥tā saúbhagāni
05.077.01	a	prātaryā́vāṇā prathamā́ yajadhvam purā́ gŕ̥dhrād áraruṣaḥ pibātaḥ
05.077.01	c	prātár hí yajñám aśvínā dadhā́te prá śaṁsanti kaváyaḥ pūrvabhā́jaḥ
05.077.02	a	prātár yajadhvam aśvínā hinota ná sāyám asti devayā́ ájuṣṭam
05.077.02	c	utā́nyó asmád yajate ví cā́vaḥ pū́rvaḥ pūrvo yájamāno vánīyān
05.077.03	a	híraṇyatvaṅ mádhuvarṇo ghr̥tásnuḥ pŕ̥kṣo váhann ā́ rátho vartate vām
05.077.03	c	mánojavā aśvinā vā́taraṁhā yénātiyāthó duritā́ni víśvā
05.077.04	a	yó bhū́yiṣṭhaṁ nā́satyābhyāṁ vivéṣa cániṣṭham pitvó rárate vibhāgé
05.077.04	c	sá tokám asya pīparac chámībhir ánūrdhvabhāsaḥ sádam ít tuturyāt
05.077.05	a	sám aśvínor ávasā nū́tanena mayobhúvā supráṇītī gamema
05.077.05	c	ā́ no rayíṁ vahatam ótá vīrā́n ā́ víśvāny amr̥tā saúbhagāni
05.078.01	a	áśvināv éhá gachataṁ nā́satyā mā́ ví venatam
05.078.01	c	haṁsā́v iva patatam ā́ sutā́m̐ úpa
05.078.02	a	áśvinā hariṇā́v iva gaurā́v ivā́nu yávasam
05.078.02	c	haṁsā́v iva patatam ā́ sutā́m̐ úpa
05.078.03	a	áśvinā vājinīvasū juṣéthāṁ yajñám iṣṭáye
05.078.03	c	haṁsā́v iva patatam ā́ sutā́m̐ úpa
05.078.04	a	átrir yád vām avaróhann r̥bī́sam ájohavīn nā́dhamāneva yóṣā
05.078.04	c	śyenásya cij jávasā nū́tanenā́gachatam aśvinā śáṁtamena
05.078.05	a	ví jihīṣva vanaspate yóniḥ sū́ṣyantyā iva
05.078.05	c	śrutám me aśvinā hávaṁ saptávadhriṁ ca muñcatam
05.078.06	a	bhītā́ya nā́dhamānāya ŕ̥ṣaye saptávadhraye
05.078.06	c	māyā́bhir aśvinā yuváṁ vr̥kṣáṁ sáṁ ca ví cācathaḥ
05.078.07	a	yáthā vā́taḥ puṣkaríṇīṁ samiṅgáyati sarvátaḥ
05.078.07	c	evā́ te gárbha ejatu niraítu dáśamāsyaḥ
05.078.08	a	yáthā vā́to yáthā vánaṁ yáthā samudrá éjati
05.078.08	c	evā́ tváṁ daśamāsya sahā́vehi jarā́yuṇā
05.078.09	a	dáśa mā́sāñ chaśayānáḥ kumāró ádhi mātári
05.078.09	c	niraítu jīvó ákṣato jīvó jī́vantyā ádhi
05.079.01	a	mahé no adyá bodhayóṣo rāyé divítmatī
05.079.01	c	yáthā cin no ábodhayaḥ satyáśravasi vāyyé sújāte áśvasūnr̥te
05.079.02	a	yā́ sunīthé śaucadrathé vy aúcho duhitar divaḥ
05.079.02	c	sā́ vy ùcha sáhīyasi satyáśravasi vāyyé sújāte áśvasūnr̥te
05.079.03	a	sā́ no adyā́bharádvasur vy ùchā duhitar divaḥ
05.079.03	c	yó vy aúchaḥ sáhīyasi satyáśravasi vāyyé sújāte áśvasūnr̥te
05.079.04	a	abhí yé tvā vibhāvari stómair gr̥ṇánti váhnayaḥ
05.079.04	c	maghaír maghoni suśríyo dā́manvantaḥ surātáyaḥ sújāte áśvasūnr̥te
05.079.05	a	yác cid dhí te gaṇā́ imé chadáyanti magháttaye
05.079.05	c	pári cid váṣṭayo dadhur dádato rā́dho áhrayaṁ sújāte áśvasūnr̥te
05.079.06	a	aíṣu dhā vīrávad yáśa úṣo maghoni sūríṣu
05.079.06	c	yé no rā́dhāṁsy áhrayā maghávāno árāsata sújāte áśvasūnr̥te
05.079.07	a	tébhyo dyumnám br̥hád yáśa úṣo maghony ā́ vaha
05.079.07	c	yé no rā́dhāṁsy áśvyā gavyā́ bhájanta sūráyaḥ sújāte áśvasūnr̥te
05.079.08	a	utá no gómatīr íṣa ā́ vahā duhitar divaḥ
05.079.08	c	sākáṁ sū́ryasya raśmíbhiḥ śukraíḥ śócadbhir arcíbhiḥ sújāte áśvasūnr̥te
05.079.09	a	vy ùchā duhitar divo mā́ ciráṁ tanuthā ápaḥ
05.079.09	c	nét tvā stenáṁ yáthā ripúṁ tápāti sū́ro arcíṣā sújāte áśvasūnr̥te
05.079.10	a	etā́vad véd uṣas tvám bhū́yo vā dā́tum arhasi
05.079.10	c	yā́ stotŕ̥bhyo vibhāvary uchántī ná pramī́yase sújāte áśvasūnr̥te
05.080.01	a	dyutádyāmānam br̥hatī́m r̥téna r̥tā́varīm aruṇápsuṁ vibhātī́m
05.080.01	c	devī́m uṣásaṁ svàr āváhantīm práti víprāso matíbhir jarante
05.080.02	a	eṣā́ jánaṁ darśatā́ bodháyantī sugā́n patháḥ kr̥ṇvatī́ yāty ágre
05.080.02	c	br̥hadrathā́ br̥hatī́ viśvaminvóṣā́ jyótir yachaty ágre áhnām
05.080.03	a	eṣā́ góbhir aruṇébhir yujānā́sredhantī rayím áprāyu cakre
05.080.03	c	pathó rádantī suvitā́ya devī́ puruṣṭutā́ viśvávārā ví bhāti
05.080.04	a	eṣā́ vyènī bhavati dvibárhā āviṣkr̥ṇvānā́ tanvàm purástāt
05.080.04	c	r̥tásya pánthām ánv eti sādhú prajānatī́va ná díśo mināti
05.080.05	a	eṣā́ śubhrā́ ná tanvò vidānórdhvéva snātī́ dr̥śáye no asthāt
05.080.05	c	ápa dvéṣo bā́dhamānā támāṁsy uṣā́ divó duhitā́ jyótiṣā́gāt
05.080.06	a	eṣā́ pratīcī́ duhitā́ divó nr̥ŕ̥n yóṣeva bhadrā́ ní riṇīte ápsaḥ
05.080.06	c	vyūrṇvatī́ dāśúṣe vā́ryāṇi púnar jyótir yuvatíḥ pūrváthākaḥ
05.081.01	a	yuñjáte mána utá yuñjate dhíyo víprā víprasya br̥ható vipaścítaḥ
05.081.01	c	ví hótrā dadhe vayunāvíd éka ín mahī́ devásya savitúḥ páriṣṭutiḥ
05.081.02	a	víśvā rūpā́ṇi práti muñcate kavíḥ prā́sāvīd bhadráṁ dvipáde cátuṣpade
05.081.02	c	ví nā́kam akhyat savitā́ váreṇyó 'nu prayā́ṇam uṣáso ví rājati
05.081.03	a	yásya prayā́ṇam ánv anyá íd yayúr devā́ devásya mahimā́nam ójasā
05.081.03	c	yáḥ pā́rthivāni vimamé sá étaśo rájāṁsi deváḥ savitā́ mahitvanā́
05.081.04	a	utá yāsi savitas trī́ṇi rocanótá sū́ryasya raśmíbhiḥ sám ucyasi
05.081.04	c	utá rā́trīm ubhayátaḥ párīyasa utá mitró bhavasi deva dhármabhiḥ
05.081.05	a	utéśiṣe prasavásya tvám éka íd utá pūṣā́ bhavasi deva yā́mabhiḥ
05.081.05	c	utédáṁ víśvam bhúvanaṁ ví rājasi śyāvā́śvas te savita stómam ānaśe
05.082.01	a	tát savitúr vr̥ṇīmahe vayáṁ devásya bhójanam
05.082.01	c	śréṣṭhaṁ sarvadhā́tamaṁ túram bhágasya dhīmahi
05.082.02	a	ásya hí sváyaśastaraṁ savitúḥ kác caná priyám
05.082.02	c	ná minánti svarā́jyam
05.082.03	a	sá hí rátnāni dāśúṣe suvā́ti savitā́ bhágaḥ
05.082.03	c	tám bhāgáṁ citrám īmahe
05.082.04	a	adyā́ no deva savitaḥ prajā́vat sāvīḥ saúbhagam
05.082.04	c	párā duṣvápnyaṁ suva
05.082.05	a	víśvāni deva savitar duritā́ni párā suva
05.082.05	c	yád bhadráṁ tán na ā́ suva
05.082.06	a	ánāgaso áditaye devásya savitúḥ savé
05.082.06	c	víśvā vāmā́ni dhīmahi
05.082.07	a	ā́ viśvádevaṁ sátpatiṁ sūktaír adyā́ vr̥ṇīmahe
05.082.07	c	satyásavaṁ savitā́ram
05.082.08	a	yá imé ubhé áhanī purá éty áprayuchan
05.082.08	c	svādhī́r deváḥ savitā́
05.082.09	a	yá imā́ víśvā jātā́ny āśrāváyati ślókena
05.082.09	c	prá ca suvā́ti savitā́
05.083.01	a	áchā vada tavásaṁ gīrbhír ābhí stuhí parjányaṁ námasā́ vivāsa
05.083.01	c	kánikradad vr̥ṣabhó jīrádānū réto dadhāty óṣadhīṣu gárbham
05.083.02	a	ví vr̥kṣā́n hanty utá hanti rakṣáso víśvam bibhāya bhúvanam mahā́vadhāt
05.083.02	c	utā́nāgā īṣate vŕ̥ṣṇyāvato yát parjánya stanáyan hánti duṣkŕ̥taḥ
05.083.03	a	rathī́va káśayā́śvām̐ abhikṣipánn āvír dūtā́n kr̥ṇute varṣyāā̀m̐ áha
05.083.03	c	dūrā́t siṁhásya stanáthā úd īrate yát parjányaḥ kr̥ṇuté varṣyàṁ nábhaḥ
05.083.04	a	prá vā́tā vā́nti patáyanti vidyúta úd óṣadhīr jíhate pínvate svàḥ
05.083.04	c	írā víśvasmai bhúvanāya jāyate yát parjányaḥ pr̥thivī́ṁ rétasā́vati
05.083.05	a	yásya vraté pr̥thivī́ nánnamīti yásya vraté śaphávaj járbhurīti
05.083.05	c	yásya vratá óṣadhīr viśvárūpāḥ sá naḥ parjanya máhi śárma yacha
05.083.06	a	divó no vr̥ṣṭím maruto rarīdhvam prá pinvata vŕ̥ṣṇo áśvasya dhā́rāḥ
05.083.06	c	arvā́ṅ eténa stanayitnúnéhy apó niṣiñcánn ásuraḥ pitā́ naḥ
05.083.07	a	abhí kranda stanáya gárbham ā́ dhā udanvátā pári dīyā ráthena
05.083.07	c	dŕ̥tiṁ sú karṣa víṣitaṁ nyàñcaṁ samā́ bhavantūdváto nipādā́ḥ
05.083.08	a	mahā́ntaṁ kóśam úd acā ní ṣiñca syándantāṁ kulyā́ víṣitāḥ purástāt
05.083.08	c	ghr̥téna dyā́vāpr̥thivī́ vy ùndhi suprapāṇám bhavatv aghnyā́bhyaḥ
05.083.09	a	yát parjanya kánikradat stanáyan háṁsi duṣkŕ̥taḥ
05.083.09	c	prátīdáṁ víśvam modate yát kíṁ ca pr̥thivyā́m ádhi
05.083.10	a	ávarṣīr varṣám úd u ṣū́ gr̥bhāyā́kar dhánvāny átyetavā́ u
05.083.10	c	ájījana óṣadhīr bhójanāya kám utá prajā́bhyo 'vido manīṣā́m
05.084.01	a	báḷ itthā́ párvatānāṁ khidrám bibharṣi pr̥thivi
05.084.01	c	prá yā́ bhū́mim pravatvati mahnā́ jinóṣi mahini
05.084.02	a	stómāsas tvā vicāriṇi práti ṣṭobhanty aktúbhiḥ
05.084.02	c	prá yā́ vā́jaṁ ná héṣantam perúm ásyasy arjuni
05.084.03	a	dr̥ḷhā́ cid yā́ vánaspátīn kṣmayā́ dárdharṣy ójasā
05.084.03	c	yát te abhrásya vidyúto divó várṣanti vr̥ṣṭáyaḥ
05.085.01	a	prá samrā́je br̥hád arcā gabhīrám bráhma priyáṁ váruṇāya śrutā́ya
05.085.01	c	ví yó jaghā́na śamitéva cármopastíre pr̥thivī́ṁ sū́ryāya
05.085.02	a	váneṣu vy àntárikṣaṁ tatāna vā́jam árvatsu páya usríyāsu
05.085.02	c	hr̥tsú krátuṁ váruṇo apsv àgníṁ diví sū́ryam adadhāt sómam ádrau
05.085.03	a	nīcī́nabāraṁ váruṇaḥ kávandham prá sasarja ródasī antárikṣam
05.085.03	c	téna víśvasya bhúvanasya rā́jā yávaṁ ná vr̥ṣṭír vy ùnatti bhū́ma
05.085.04	a	unátti bhū́mim pr̥thivī́m utá dyā́ṁ yadā́ dugdháṁ váruṇo váṣṭy ā́d ít
05.085.04	c	sám abhréṇa vasata párvatāsas taviṣīyántaḥ śrathayanta vīrā́ḥ
05.085.05	a	imā́m ū ṣv āā̀surásya śrutásya mahī́m māyā́ṁ váruṇasya prá vocam
05.085.05	c	mā́neneva tasthivā́m̐ antárikṣe ví yó mamé pr̥thivī́ṁ sū́ryeṇa
05.085.06	a	imā́m ū nú kavítamasya māyā́m mahī́ṁ devásya nákir ā́ dadharṣa
05.085.06	c	ékaṁ yád udnā́ ná pr̥ṇánty énīr āsiñcántīr avánayaḥ samudrám
05.085.07	a	aryamyàṁ varuṇa mitryàṁ vā sákhāyaṁ vā sádam íd bhrā́taraṁ vā
05.085.07	c	veśáṁ vā nítyaṁ varuṇā́raṇaṁ vā yát sīm ā́gaś cakr̥mā́ śiśráthas tát
05.085.08	a	kitavā́so yád riripúr ná dīví yád vā ghā satyám utá yán ná vidmá
05.085.08	c	sárvā tā́ ví ṣya śithiréva devā́dhā te syāma varuṇa priyā́saḥ
05.086.01	a	índrāgnī yám ávatha ubhā́ vā́jeṣu mártyam
05.086.01	c	dr̥ḷhā́ cit sá prá bhedati dyumnā́ vā́ṇīr iva tritáḥ
05.086.02	a	yā́ pŕ̥tanāsu duṣṭárā yā́ vā́jeṣu śravā́yyā
05.086.02	c	yā́ páñca carṣaṇī́r abhīā̀ndrāgnī́ tā́ havāmahe
05.086.03	a	táyor íd ámavac chávas tigmā́ didyún maghónoḥ
05.086.03	c	práti drúṇā gábhastyor gávāṁ vr̥traghná éṣate
05.086.04	a	tā́ vām éṣe ráthānām indrāgnī́ havāmahe
05.086.04	c	pátī turásya rā́dhaso vidvā́ṁsā gírvaṇastamā
05.086.05	a	tā́ vr̥dhántāv ánu dyū́n mártāya devā́v adábhā
05.086.05	c	árhantā cit puró dadhé 'ṁśeva devā́v árvate
05.086.06	a	evéndrāgníbhyām áhāvi havyáṁ śūṣyàṁ ghr̥táṁ ná pūtám ádribhiḥ
05.086.06	c	tā́ sūríṣu śrávo br̥hád rayíṁ gr̥ṇátsu didhr̥tam íṣaṁ gr̥ṇátsu didhr̥tam
05.087.01	a	prá vo mahé matáyo yantu víṣṇave marútvate girijā́ evayā́marut
05.087.01	c	prá śárdhāya práyajyave sukhādáye taváse bhandádiṣṭaye dhúnivratāya śávase
05.087.02	a	prá yé jātā́ mahinā́ yé ca nú svayám prá vidmánā bruváta evayā́marut
05.087.02	c	krátvā tád vo maruto nā́dhŕ̥ṣe śávo dānā́ mahnā́ tád eṣām ádhr̥ṣṭāso nā́drayaḥ
05.087.03	a	prá yé divó br̥hatáḥ śr̥ṇviré girā́ suśúkvānaḥ subhvà evayā́marut
05.087.03	c	ná yéṣām írī sadhástha ī́ṣṭa ā́m̐ agnáyo ná svávidyutaḥ prá syandrā́so dhúnīnām
05.087.04	a	sá cakrame maható nír urukramáḥ samānásmāt sádasa evayā́marut
05.087.04	c	yadā́yukta tmánā svā́d ádhi ṣṇúbhir víṣpardhaso vímahaso jígāti śévr̥dho nŕ̥bhiḥ
05.087.05	a	svanó ná vó 'mavān rejayad vŕ̥ṣā tveṣó yayís taviṣá evayā́marut
05.087.05	c	yénā sáhanta r̥ñjáta svárociṣa sthā́raśmāno hiraṇyáyāḥ svāyudhā́sa iṣmíṇaḥ
05.087.06	a	apāró vo mahimā́ vr̥ddhaśavasas tveṣáṁ śávo 'vatv evayā́marut
05.087.06	c	sthā́tāro hí prásitau saṁdŕ̥śi sthána té na uruṣyatā nidáḥ śuśukvā́ṁso nā́gnáyaḥ
05.087.07	a	té rudrā́saḥ súmakhā agnáyo yathā tuvidyumnā́ avantv evayā́marut
05.087.07	c	dīrghám pr̥thú paprathe sádma pā́rthivaṁ yéṣām ájmeṣv ā́ maháḥ śárdhāṁsy ádbhutainasām
05.087.08	a	adveṣó no maruto gātúm étana śrótā hávaṁ jaritúr evayā́marut
05.087.08	c	víṣṇor maháḥ samanyavo yuyotana smád rathyò ná daṁsánā́pa dvéṣāṁsi sanutáḥ
05.087.09	a	gántā no yajñáṁ yajñiyāḥ suśámi śrótā hávam arakṣá evayā́marut
05.087.09	c	jyéṣṭhāso ná párvatāso vyòmani yūyáṁ tásya pracetasaḥ syā́ta durdhártavo nidáḥ
06.001.01	a	tváṁ hy àgne prathamó manótāsyā́ dhiyó ábhavo dasma hótā
06.001.01	c	tváṁ sīṁ vr̥ṣann akr̥ṇor duṣṭárītu sáho víśvasmai sáhase sáhadhyai
06.001.02	a	ádhā hótā ny àsīdo yájīyān iḷás padá iṣáyann ī́ḍyaḥ sán
06.001.02	c	táṁ tvā náraḥ prathamáṁ devayánto mahó rāyé citáyanto ánu gman
06.001.03	a	vr̥téva yántam bahúbhir vasavya .ìs tvé rayíṁ jāgr̥vā́ṁso ánu gman
06.001.03	c	rúśantam agníṁ darśatám br̥hántaṁ vapā́vantaṁ viśváhā dīdivā́ṁsam
06.001.04	a	padáṁ devásya námasā vyántaḥ śravasyávaḥ śráva āpann ámr̥ktam
06.001.04	c	nā́māni cid dadhire yajñíyāni bhadrā́yāṁ te raṇayanta sáṁdr̥ṣṭau
06.001.05	a	tvā́ṁ vardhanti kṣitáyaḥ pr̥thivyā́ṁ tvā́ṁ rā́ya ubháyāso jánānām
06.001.05	c	tváṁ trātā́ taraṇe cétyo bhūḥ pitā́ mātā́ sádam ín mā́nuṣāṇām
06.001.06	a	saparyéṇyaḥ sá priyó vikṣv àgnír hótā mandró ní ṣasādā yájīyān
06.001.06	c	táṁ tvā vayáṁ dáma ā́ dīdivā́ṁsam úpa jñubā́dho námasā sadema
06.001.07	a	táṁ tvā vayáṁ sudhyò návyam agne sumnāyáva īmahe devayántaḥ
06.001.07	c	tváṁ víśo anayo dī́dyāno divó agne br̥hatā́ rocanéna
06.001.08	a	viśā́ṁ kavíṁ viśpátiṁ śáśvatīnāṁ nitóśanaṁ vr̥ṣabháṁ carṣaṇīnā́m
06.001.08	c	prétīṣaṇim iṣáyantam pāvakáṁ rā́jantam agníṁ yajatáṁ rayīṇā́m
06.001.09	a	só agna īje śaśamé ca márto yás ta ā́naṭ samídhā havyádātim
06.001.09	c	yá ā́hutim pári védā námobhir víśvét sá vāmā́ dadhate tvótaḥ
06.001.10	a	asmā́ u te máhi mahé vidhema námobhir agne samídhotá havyaíḥ
06.001.10	c	védī sūno sahaso gīrbhír ukthaír ā́ te bhadrā́yāṁ sumataú yatema
06.001.11	a	ā́ yás tatántha ródasī ví bhāsā́ śrávobhiś ca śravasyàs tárutraḥ
06.001.11	c	br̥hádbhir vā́jai sthávirebhir asmé revádbhir agne vitaráṁ ví bhāhi
06.001.12	a	nr̥vád vaso sádam íd dhehy asmé bhū́ri tokā́ya tánayāya paśváḥ
06.001.12	c	pūrvī́r íṣo br̥hatī́r āré aghā asmé bhadrā́ sauśravasā́ni santu
06.001.13	a	purū́ṇy agne purudhā́ tvāyā́ vásūni rājan vasútā te aśyām
06.001.13	c	purū́ṇi hí tvé puruvāra sánty ágne vásu vidhaté rā́jani tvé
06.002.01	a	tváṁ hí kṣaítavad yáśó 'gne mitró ná pátyase
06.002.01	c	tváṁ vicarṣaṇe śrávo váso puṣṭíṁ ná puṣyasi
06.002.02	a	tvā́ṁ hí ṣmā carṣaṇáyo yajñébhir gīrbhír ī́ḷate
06.002.02	c	tvā́ṁ vājī́ yāty avr̥kó rajastū́r viśvácarṣaṇiḥ
06.002.03	a	sajóṣas tvā divó náro yajñásya ketúm indhate
06.002.03	c	yád dha syá mā́nuṣo jánaḥ sumnāyúr juhvé adhvaré
06.002.04	a	ŕ̥dhad yás te sudā́nave dhiyā́ mártaḥ śaśámate
06.002.04	c	ūtī́ ṣá br̥ható divó dviṣó áṁho ná tarati
06.002.05	a	samídhā yás ta ā́hutiṁ níśitim mártyo náśat
06.002.05	c	vayā́vantaṁ sá puṣyati kṣáyam agne śatā́yuṣam
06.002.06	a	tveṣás te dhūmá r̥ṇvati diví ṣáñ chukrá ā́tataḥ
06.002.06	c	sū́ro ná hí dyutā́ tváṁ kr̥pā́ pāvaka rócase
06.002.07	a	ádhā hí vikṣv ī́ḍyó .asi priyó no átithiḥ
06.002.07	c	raṇváḥ purīā̀va jū́ryaḥ sūnúr ná trayayā́yyaḥ
06.002.08	a	krátvā hí dróṇe ajyásé 'gne vājī́ ná kŕ̥tvyaḥ
06.002.08	c	párijmeva svadhā́ gáyó 'tyo ná hvāryáḥ śíśuḥ
06.002.09	a	tváṁ tyā́ cid ácyutā́gne paśúr ná yávase
06.002.09	c	dhā́mā ha yát te ajara vánā vr̥ścánti śíkvasaḥ
06.002.10	a	véṣi hy àdhvarīyatā́m ágne hótā dáme viśā́m
06.002.10	c	samŕ̥dho viśpate kr̥ṇu juṣásva havyám aṅgiraḥ
06.002.11	a	áchā no mitramaho deva devā́n ágne vócaḥ sumatíṁ ródasyoḥ
06.002.11	c	vīhí svastíṁ sukṣitíṁ divó nr̥ŕ̥n dviṣó áṁhāṁsi duritā́ tarema
06.002.11	e	tā́ tarema távā́vasā tarema
06.003.01	a	ágne sá kṣeṣad r̥tapā́ r̥tejā́ urú jyótir naśate devayúṣ ṭe
06.003.01	c	yáṁ tvám mitréṇa váruṇaḥ sajóṣā déva pā́si tyájasā mártam áṁhaḥ
06.003.02	a	ījé yajñébhiḥ śaśamé śámībhir r̥dhádvārāyāgnáye dadāśa
06.003.02	c	evā́ caná táṁ yaśásām ájuṣṭir nā́ṁho mártaṁ naśate ná prádr̥ptiḥ
06.003.03	a	sū́ro ná yásya dr̥śatír arepā́ bhīmā́ yád éti śucatás ta ā́ dhī́ḥ
06.003.03	c	héṣasvataḥ śurúdho nā́yám aktóḥ kútrā cid raṇvó vasatír vanejā́ḥ
06.003.04	a	tigmáṁ cid éma máhi várpo asya bhásad áśvo ná yamasāná āsā́
06.003.04	c	vijéhamānaḥ paraśúr ná jihvā́ṁ dravír ná drāvayati dā́ru dhákṣat
06.003.05	a	sá íd ásteva práti dhād asiṣyáñ chíśīta téjó 'yaso ná dhā́rām
06.003.05	c	citrádhrajatir aratír yó aktór vér ná druṣádvā raghupátmajaṁhāḥ
06.003.06	a	sá īṁ rebhó ná práti vasta usrā́ḥ śocíṣā rārapīti mitrámahāḥ
06.003.06	c	náktaṁ yá īm aruṣó yó dívā nr̥ŕ̥n ámartyo aruṣó yó dívā nr̥ŕ̥n
06.003.07	a	divó ná yásya vidható návīnod vŕ̥ṣā rukṣá óṣadhīṣu nūnot
06.003.07	c	ghŕ̥ṇā ná yó dhrájasā pátmanā yánn ā́ ródasī vásunā dáṁ supátnī
06.003.08	a	dhā́yobhir vā yó yújyebhir arkaír vidyún ná davidyot svébhiḥ śúṣmaiḥ
06.003.08	c	śárdho vā yó marútāṁ tatákṣa r̥bhúr ná tveṣó rabhasānó adyaut
06.004.01	a	yáthā hotar mánuṣo devátātā yajñébhiḥ sūno sahaso yájāsi
06.004.01	c	evā́ no adyá samanā́ samānā́n uśánn agna uśató yakṣi devā́n
06.004.02	a	sá no vibhā́vā cakṣáṇir ná vástor agnír vandā́ru védyaś cáno dhāt
06.004.02	c	viśvā́yur yó amŕ̥to mártyeṣūṣarbhúd bhū́d átithir jātávedāḥ
06.004.03	a	dyā́vo ná yásya panáyanty ábhvam bhā́sāṁsi vaste sū́ryo ná śukráḥ
06.004.03	c	ví yá inóty ajáraḥ pāvakó 'śnasya cic chiśnathat pūrvyā́ṇi
06.004.04	a	vadmā́ hí sūno ásy admasádvā cakré agnír janúṣā́jmā́nnam
06.004.04	c	sá tváṁ na ūrjasana ū́rjaṁ dhā rā́jeva jer avr̥ké kṣeṣy antáḥ
06.004.05	a	nítikti yó vāraṇám ánnam átti vāyúr ná rā́ṣṭry áty ety aktū́n
06.004.05	c	turyā́ma yás ta ādíśām árātīr átyo ná hrútaḥ pátataḥ parihrút
06.004.06	a	ā́ sū́ryo ná bhānumádbhir arkaír ágne tatántha ródasī ví bhāsā́
06.004.06	c	citró nayat pári támāṁsy aktáḥ śocíṣā pátmann auśijó ná dī́yan
06.004.07	a	tvā́ṁ hí mandrátamam arkaśokaír vavr̥máhe máhi naḥ śróṣy agne
06.004.07	c	índraṁ ná tvā śávasā devátā vāyúm pr̥ṇanti rā́dhasā nŕ̥tamāḥ
06.004.08	a	nū́ no agne 'vr̥kébhiḥ svastí véṣi rāyáḥ pathíbhiḥ párṣy áṁhaḥ
06.004.08	c	tā́ sūríbhyo gr̥ṇaté rāsi sumnám mádema śatáhimāḥ suvī́rāḥ
06.005.01	a	huvé vaḥ sūnúṁ sáhaso yúvānam ádroghavācam matíbhir yáviṣṭham
06.005.01	c	yá ínvati dráviṇāni prácetā viśvávārāṇi puruvā́ro adhrúk
06.005.02	a	tvé vásūni purvaṇīka hotar doṣā́ vástor érire yajñíyāsaḥ
06.005.02	c	kṣā́meva víśvā bhúvanāni yásmin sáṁ saúbhagāni dadhiré pāvaké
06.005.03	a	tváṁ vikṣú pradívaḥ sīda āsú krátvā rathī́r abhavo vā́ryāṇām
06.005.03	c	áta inoṣi vidhaté cikitvo vy āā̀nuṣág jātavedo vásūni
06.005.04	a	yó naḥ sánutyo abhidā́sad agne yó ántaro mitramaho vanuṣyā́t
06.005.04	c	tám ajárebhir vŕ̥ṣabhis táva svaís tápā tapiṣṭha tápasā tápasvān
06.005.05	a	yás te yajñéna samídhā yá ukthaír arkébhiḥ sūno sahaso dádāśat
06.005.05	c	sá mártyeṣv amr̥ta prácetā rāyā́ dyumnéna śrávasā ví bhāti
06.005.06	a	sá tát kr̥dhīṣitás tū́yam agne spŕ̥dho bādhasva sáhasā sáhasvān
06.005.06	c	yác chasyáse dyúbhir aktó vácobhis táj juṣasva jaritúr ghóṣi mánma
06.005.07	a	aśyā́ma táṁ kā́mam agne távotī́ aśyā́ma rayíṁ rayivaḥ suvī́ram
06.005.07	c	aśyā́ma vā́jam abhí vājáyanto 'śyā́ma dyumnám ajarājáraṁ te
06.006.01	a	prá návyasā sáhasaḥ sūnúm áchā yajñéna gātúm áva ichámānaḥ
06.006.01	c	vr̥ścádvanaṁ kr̥ṣṇáyāmaṁ rúśantaṁ vītī́ hótāraṁ divyáṁ jigāti
06.006.02	a	sá śvitānás tanyatū́ rocanasthā́ ajárebhir nā́nadadbhir yáviṣṭhaḥ
06.006.02	c	yáḥ pāvakáḥ purutámaḥ purū́ṇi pr̥thū́ny agnír anuyā́ti bhárvan
06.006.03	a	ví te víṣvag vā́tajūtāso agne bhā́māsaḥ śuce śúcayaś caranti
06.006.03	c	tuvimrakṣā́so divyā́ návagvā vánā vananti dhr̥ṣatā́ rujántaḥ
06.006.04	a	yé te śukrā́saḥ śúcayaḥ śuciṣmaḥ kṣā́ṁ vápanti víṣitāso áśvāḥ
06.006.04	c	ádha bhramás ta urviyā́ ví bhāti yātáyamāno ádhi sā́nu pŕ̥śneḥ
06.006.05	a	ádha jihvā́ pāpatīti prá vŕ̥ṣṇo goṣuyúdho nā́śániḥ sr̥jānā́
06.006.05	c	śū́rasyeva prásitiḥ kṣātír agnér durvártur bhīmó dayate vánāni
06.006.06	a	ā́ bhānúnā pā́rthivāni jráyāṁsi mahás todásya dhr̥ṣatā́ tatantha
06.006.06	c	sá bādhasvā́pa bhayā́ sáhobhi spŕ̥dho vanuṣyán vanúṣo ní jūrva
06.006.07	a	sá citra citráṁ citáyantam asmé cítrakṣatra citrátamaṁ vayodhā́m
06.006.07	c	candráṁ rayím puruvī́ram br̥hántaṁ cándra candrā́bhir gr̥ṇaté yuvasva
06.007.01	a	mūrdhā́naṁ divó aratím pr̥thivyā́ vaiśvānarám r̥tá ā́ jātám agním
06.007.01	c	kavíṁ samrā́jam átithiṁ jánānām āsánn ā́ pā́traṁ janayanta devā́ḥ
06.007.02	a	nā́bhiṁ yajñā́nāṁ sádanaṁ rayīṇā́m mahā́m āhāvám abhí sáṁ navanta
06.007.02	c	vaiśvānaráṁ rathyàm adhvarā́ṇāṁ yajñásya ketúṁ janayanta devā́ḥ
06.007.03	a	tvád vípro jāyate vājy àgne tvád vīrā́so abhimātiṣā́haḥ
06.007.03	c	vaíśvānara tvám asmā́su dhehi vásūni rājan spr̥hayā́yyāṇi
06.007.04	a	tvā́ṁ víśve amr̥ta jā́yamānaṁ śíśuṁ ná devā́ abhí sáṁ navante
06.007.04	c	táva krátubhir amr̥tatvám āyan vaíśvānara yát pitrór ádīdeḥ
06.007.05	a	vaíśvānara táva tā́ni vratā́ni mahā́ny agne nákir ā́ dadharṣa
06.007.05	c	yáj jā́yamānaḥ pitrór upásthé 'vindaḥ ketúṁ vayúneṣv áhnām
06.007.06	a	vaiśvānarásya vímitāni cákṣasā sā́nūni divó amŕ̥tasya ketúnā
06.007.06	c	tásyéd u víśvā bhúvanā́dhi mūrdháni vayā́ iva ruruhuḥ saptá visrúhaḥ
06.007.07	a	ví yó rájāṁsy ámimīta sukrátur vaiśvānaró ví divó rocanā́ kavíḥ
06.007.07	c	pári yó víśvā bhúvanāni paprathé 'dabdho gopā́ amŕ̥tasya rakṣitā́
06.008.01	a	pr̥kṣásya vŕ̥ṣṇo aruṣásya nū́ sáhaḥ prá nú vocaṁ vidáthā jātávedasaḥ
06.008.01	c	vaiśvānarā́ya matír návyasī śúciḥ sóma iva pavate cā́rur agnáye
06.008.02	a	sá jā́yamānaḥ paramé vyòmani vratā́ny agnír vratapā́ arakṣata
06.008.02	c	vy àntárikṣam amimīta sukrátur vaiśvānaró mahinā́ nā́kam aspr̥śat
06.008.03	a	vy àstabhnād ródasī mitró ádbhuto 'ntarvā́vad akr̥ṇoj jyótiṣā támaḥ
06.008.03	c	ví cármaṇīva dhiṣáṇe avartayad vaiśvānaró víśvam adhatta vŕ̥ṣṇyam
06.008.04	a	apā́m upásthe mahiṣā́ agr̥bhṇata víśo rā́jānam úpa tasthur r̥gmíyam
06.008.04	c	ā́ dūtó agním abharad vivásvato vaiśvānarám mātaríśvā parāvátaḥ
06.008.05	a	yugé yuge vidathyàṁ gr̥ṇádbhyó 'gne rayíṁ yaśásaṁ dhehi návyasīm
06.008.05	c	pavyéva rājann agháśaṁsam ajara nīcā́ ní vr̥śca vanínaṁ ná téjasā
06.008.06	a	asmā́kam agne maghávatsu dhārayā́nāmi kṣatrám ajáraṁ suvī́ryam
06.008.06	c	vayáṁ jayema śatínaṁ sahasríṇaṁ vaíśvānara vā́jam agne távotíbhiḥ
06.008.07	a	ádabdhebhis táva gopā́bhir iṣṭe 'smā́kam pāhi triṣadhastha sūrī́n
06.008.07	c	rákṣā ca no dadúṣāṁ śárdho agne vaíśvānara prá ca tārī stávānaḥ
06.009.01	a	áhaś ca kr̥ṣṇám áhar árjunaṁ ca ví vartete rájasī vedyā́bhiḥ
06.009.01	c	vaiśvānaró jā́yamāno ná rā́jā́vātiraj jyótiṣāgnís támāṁsi
06.009.02	a	nā́háṁ tántuṁ ná ví jānāmy ótuṁ ná yáṁ váyanti samaré 'tamānāḥ
06.009.02	c	kásya svit putrá ihá váktvāni paró vadāty ávareṇa pitrā́
06.009.03	a	sá ít tántuṁ sá ví jānāty ótuṁ sá váktvāny r̥tuthā́ vadāti
06.009.03	c	yá īṁ cíketad amŕ̥tasya gopā́ aváś cáran paró anyéna páśyan
06.009.04	a	ayáṁ hótā prathamáḥ páśyatemám idáṁ jyótir amŕ̥tam mártyeṣu
06.009.04	c	ayáṁ sá jajñe dhruvá ā́ níṣattó 'martyas tanvāā̀ várdhamānaḥ
06.009.05	a	dhruváṁ jyótir níhitaṁ dr̥śáye kám máno jáviṣṭham patáyatsv antáḥ
06.009.05	c	víśve devā́ḥ sámanasaḥ sáketā ékaṁ krátum abhí ví yanti sādhú
06.009.06	a	ví me kárṇā patayato ví cákṣur vīā̀dáṁ jyótir hŕ̥daya ā́hitaṁ yát
06.009.06	c	ví me mánaś carati dūráādhīḥ kíṁ svid vakṣyā́mi kím u nū́ maniṣye
06.009.07	a	víśve devā́ anamasyan bhiyānā́s tvā́m agne támasi tasthivā́ṁsam
06.009.07	c	vaiśvānarò 'vatūtáye nó 'martyo 'vatūtáye naḥ
06.010.01	a	puró vo mandráṁ divyáṁ suvr̥ktím prayatí yajñé agním adhvaré dadhidhvam
06.010.01	c	purá ukthébhiḥ sá hí no vibhā́vā svadhvarā́ karati jātávedāḥ
06.010.02	a	tám u dyumaḥ purvaṇīka hotar ágne agníbhir mánuṣa idhānáḥ
06.010.02	c	stómaṁ yám asmai mamáteva śūṣáṁ ghr̥táṁ ná śúci matáyaḥ pavante
06.010.03	a	pīpā́ya sá śrávasā mártyeṣu yó agnáye dadā́śa vípra ukthaíḥ
06.010.03	c	citrā́bhis tám ūtíbhiś citráśocir vrajásya sātā́ gómato dadhāti
06.010.04	a	ā́ yáḥ papraú jā́yamāna urvī́ dūredŕ̥śā bhāsā́ kr̥ṣṇā́dhvā
06.010.04	c	ádha bahú cit táma ū́rmyāyās tiráḥ śocíṣā dadr̥śe pāvakáḥ
06.010.05	a	nū́ naś citrám puruvā́jābhir ūtī́ ágne rayím maghávadbhyaś ca dhehi
06.010.05	c	yé rā́dhasā śrávasā cā́ty anyā́n suvī́ryebhiś cābhí sánti jánān
06.010.06	a	imáṁ yajñáṁ cáno dhā agna uśán yáṁ ta āsānó juhuté havíṣmān
06.010.06	c	bharádvājeṣu dadhiṣe suvr̥ktím ávīr vā́jasya gádhyasya sātaú
06.010.07	a	ví dvéṣāṁsīnuhí vardháyéḷām mádema śatáhimāḥ suvī́rāḥ
06.011.01	a	yájasva hotar iṣitó yájīyān ágne bā́dho marútāṁ ná práyukti
06.011.01	c	ā́ no mitrā́váruṇā nā́satyā dyā́vā hotrā́ya pr̥thivī́ vavr̥tyāḥ
06.011.02	a	tváṁ hótā mandrátamo no adhrúg antár devó vidáthā mártyeṣu
06.011.02	c	pāvakáyā juhvāā̀ váhnir āsā́gne yájasva tanvàṁ táva svā́m
06.011.03	a	dhányā cid dhí tvé dhiṣáṇā váṣṭi prá devā́ñ jánma gr̥ṇaté yájadhyai
06.011.03	c	vépiṣṭho áṅgirasāṁ yád dha vípro mádhu chandó bhánati rebhá iṣṭaú
06.011.04	a	ádidyutat sv ápāko vibhā́vā́gne yájasva ródasī urūcī́
06.011.04	c	āyúṁ ná yáṁ námasā rātáhavyā añjánti suprayásam páñca jánāḥ
06.011.05	a	vr̥ñjé ha yán námasā barhír agnā́v áyāmi srúg ghr̥távatī suvr̥ktíḥ
06.011.05	c	ámyakṣi sádma sádane pr̥thivyā́ áśrāyi yajñáḥ sū́rye ná cákṣuḥ
06.011.06	a	daśasyā́ naḥ purvaṇīka hotar devébhir agne agníbhir idhānáḥ
06.011.06	c	rāyáḥ sūno sahaso vāvasānā́ áti srasema vr̥jánaṁ nā́ṁhaḥ
06.012.01	a	mádhye hótā duroṇé barhíṣo rā́ḷ agnís todásya ródasī yájadhyai
06.012.01	c	ayáṁ sá sūnúḥ sáhasa r̥tā́vā dūrā́t sū́ryo ná śocíṣā tatāna
06.012.02	a	ā́ yásmin tvé sv ápāke yajatra yákṣad rājan sarvátāteva nú dyaúḥ
06.012.02	c	triṣadhásthas tatarúṣo ná jáṁho havyā́ maghā́ni mā́nuṣā yájadhyai
06.012.03	a	téjiṣṭhā yásyāratír vanerā́ṭ todó ádhvan ná vr̥dhasānó adyaut
06.012.03	c	adroghó ná dravitā́ cetati tmánn ámartyo 'vartrá óṣadhīṣu
06.012.04	a	sā́smā́kebhir etárī ná śūṣaír agní ṣṭave dáma ā́ jātávedāḥ
06.012.04	c	drvànno vanván krátvā nā́rvosráḥ pitéva jārayā́yi yajñaíḥ
06.012.05	a	ádha smāsya panayanti bhā́so vŕ̥thā yát tákṣad anuyā́ti pr̥thvī́m
06.012.05	c	sadyó yáḥ syandró víṣito dhávīyān r̥ṇó ná tāyúr áti dhánvā rāṭ
06.012.06	a	sá tváṁ no arvan nídāyā víśvebhir agne agníbhir idhānáḥ
06.012.06	c	véṣi rāyó ví yāsi duchúnā mádema śatáhimāḥ suvī́rāḥ
06.013.01	a	tvád víśvā subhaga saúbhagāny ágne ví yanti vaníno ná vayā́ḥ
06.013.01	c	śruṣṭī́ rayír vā́jo vr̥tratū́rye divó vr̥ṣṭír ī́ḍyo rītír apā́m
06.013.02	a	tvám bhágo na ā́ hí rátnam iṣé párijmeva kṣayasi dasmávarcāḥ
06.013.02	c	ágne mitró ná br̥hatá r̥tásyā́si kṣattā́ vāmásya deva bhū́reḥ
06.013.03	a	sá sátpatiḥ śávasā hanti vr̥trám ágne vípro ví paṇér bharti vā́jam
06.013.03	c	yáṁ tvám praceta r̥tajāta rāyā́ sajóṣā náptrāpā́ṁ hinóṣi
06.013.04	a	yás te sūno sahaso gīrbhír ukthaír yajñaír márto níśitiṁ vedyā́naṭ
06.013.04	c	víśvaṁ sá deva práti vā́ram agne dhatté dhānyàm pátyate vasavya .ìḥ
06.013.05	a	tā́ nŕ̥bhya ā́ sauśravasā́ suvī́rā́gne sūno sahasaḥ puṣyáse dhāḥ
06.013.05	c	kr̥ṇóṣi yác chávasā bhū́ri paśvó váyo vŕ̥kāyāráye jásuraye
06.013.06	a	vadmā́ sūno sahaso no víhāyā ágne tokáṁ tánayaṁ vājí no dāḥ
06.013.06	c	víśvābhir gīrbhír abhí pūrtím aśyām mádema śatáhimāḥ suvī́rāḥ
06.014.01	a	agnā́ yó mártyo dúvo dhíyaṁ jujóṣa dhītíbhiḥ
06.014.01	c	bhásan nú ṣá prá pūrvyá íṣaṁ vurītā́vase
06.014.02	a	agnír íd dhí prácetā agnír vedhástama ŕ̥ṣiḥ
06.014.02	c	agníṁ hótāram īḷate yajñéṣu mánuṣo víśaḥ
06.014.03	a	nā́nā hy àgné 'vase spárdhante rā́yo aryáḥ
06.014.03	c	tū́rvanto dásyum āyávo vrataíḥ sī́kṣanto avratám
06.014.04	a	agnír apsā́m r̥tīṣáhaṁ vīráṁ dadāti sátpatim
06.014.04	c	yásya trásanti śávasaḥ saṁcákṣi śátravo bhiyā́
06.014.05	a	agnír hí vidmánā nidó devó mártam uruṣyáti
06.014.05	c	sahā́vā yásyā́vr̥to rayír vā́jeṣv ávr̥taḥ
06.014.06	a	áchā no mitramaho deva devā́n ágne vócaḥ sumatíṁ ródasyoḥ
06.014.06	c	vīhí svastíṁ sukṣitíṁ divó nr̥ŕ̥n dviṣó áṁhāṁsi duritā́ tarema
06.014.06	e	tā́ tarema távā́vasā tarema
06.015.01	a	imám ū ṣú vo átithim uṣarbúdhaṁ víśvāsāṁ viśā́m pátim r̥ñjase girā́
06.015.01	c	vétī́d divó janúṣā kác cid ā́ śúcir jyók cid atti gárbho yád ácyutam
06.015.02	a	mitráṁ ná yáṁ súdhitam bhŕ̥gavo dadhúr vánaspátāv ī́ḍyam ūrdhváśociṣam
06.015.02	c	sá tváṁ súprīto vītáhavye adbhuta práśastibhir mahayase divé dive
06.015.03	a	sá tváṁ dákṣasyāvr̥kó vr̥dhó bhūr aryáḥ párasyā́ntarasya táruṣaḥ
06.015.03	c	rāyáḥ sūno sahaso mártyeṣv ā́ chardír yacha vītáhavyāya saprátho
06.015.03	e	bharádvājāya sapráthaḥ
06.015.04	a	dyutānáṁ vo átithiṁ svàrṇaram agníṁ hótāram mánuṣaḥ svadhvarám
06.015.04	c	vípraṁ ná dyukṣávacasaṁ suvr̥ktíbhir havyavā́ham aratíṁ devám r̥ñjase
06.015.05	a	pāvakáyā yáś citáyantyā kr̥pā́ kṣā́man rurucá uṣáso ná bhānúnā
06.015.05	c	tū́rvan ná yā́mann étaśasya nū́ ráṇa ā́ yó ghr̥ṇé ná tatr̥ṣāṇó ajáraḥ
06.015.06	a	agním agniṁ vaḥ samídhā duvasyata priyám priyaṁ vo átithiṁ gr̥ṇīṣáṇi
06.015.06	c	úpa vo gīrbhír amŕ̥taṁ vivāsata
06.015.06	d	devó devéṣu vánate hí vā́ryaṁ devó devéṣu vánate hí no dúvaḥ
06.015.07	a	sámiddham agníṁ samídhā girā́ gr̥ṇe śúcim pāvakám puró adhvaré dhruvám
06.015.07	c	vípraṁ hótāram puruvā́ram adrúhaṁ kavíṁ sumnaír īmahe jātávedasam
06.015.08	a	tvā́ṁ dūtám agne amŕ̥taṁ yugé yuge havyavā́haṁ dadhire pāyúm ī́ḍyam
06.015.08	c	devā́saś ca mártāsaś ca jā́gr̥viṁ vibhúṁ viśpátiṁ námasā ní ṣedire
06.015.09	a	vibhū́ṣann agna ubháyām̐ ánu vratā́ dūtó devā́nāṁ rájasī sám īyase
06.015.09	c	yát te dhītíṁ sumatím āvr̥ṇīmáhé 'dha smā nas trivárūthaḥ śivó bhava
06.015.10	a	táṁ suprátīkaṁ sudŕ̥śaṁ sváñcam ávidvāṁso vidúṣṭaraṁ sapema
06.015.10	c	sá yakṣad víśvā vayúnāni vidvā́n prá havyám agnír amŕ̥teṣu vocat
06.015.11	a	tám agne pāsy utá tám piparṣi yás ta ā́naṭ kaváye śūra dhītím
06.015.11	c	yajñásya vā níśitiṁ vóditiṁ vā tám ít pr̥ṇakṣi śávasotá rāyā́
06.015.12	a	tvám agne vanuṣyató ní pāhi tvám u naḥ sahasāvann avadyā́t
06.015.12	c	sáṁ tvā dhvasmanvád abhy ètu pā́thaḥ sáṁ rayí spr̥hayā́yyaḥ sahasrī́
06.015.13	a	agnír hótā gr̥hápatiḥ sá rā́jā víśvā veda jánimā jātávedāḥ
06.015.13	c	devā́nām utá yó mártyānāṁ yájiṣṭhaḥ sá prá yajatām r̥tā́vā
06.015.14	a	ágne yád adyá viśó adhvarasya hotaḥ pā́vakaśoce véṣ ṭváṁ hí yájvā
06.015.14	c	r̥tā́ yajāsi mahinā́ ví yád bhū́r havyā́ vaha yaviṣṭha yā́ te adyá
06.015.15	a	abhí práyāṁsi súdhitāni hí khyó ní tvā dadhīta ródasī yájadhyai
06.015.15	c	ávā no maghavan vā́jasātāv ágne víśvāni duritā́ tarema
06.015.15	e	tā́ tarema távā́vasā tarema
06.015.16	a	ágne víśvebhiḥ svanīka devaír ū́rṇāvantam prathamáḥ sīda yónim
06.015.16	c	kulāyínaṁ ghr̥távantaṁ savitré yajñáṁ naya yájamānāya sādhú
06.015.17	a	imám u tyám atharvavád agním manthanti vedhásaḥ
06.015.17	c	yám aṅkūyántam ā́nayann ámūraṁ śyāvyāā̀bhyaḥ
06.015.18	a	jániṣvā devávītaye sarvátātā svastáye
06.015.18	c	ā́ devā́n vakṣy amŕ̥tām̐ r̥tāvŕ̥dho yajñáṁ devéṣu pispr̥śaḥ
06.015.19	a	vayám u tvā gr̥hapate janānām ágne ákarma samídhā br̥hántam
06.015.19	c	asthūrí no gā́rhapatyāni santu tigména nas téjasā sáṁ śiśādhi
06.016.01	a	tvám agne yajñā́nāṁ hótā víśveṣāṁ hitáḥ
06.016.01	c	devébhir mā́nuṣe jáne
06.016.02	a	sá no mandrā́bhir adhvaré jihvā́bhir yajā maháḥ
06.016.02	c	ā́ devā́n vakṣi yákṣi ca
06.016.03	a	vétthā hí vedho ádhvanaḥ patháś ca devā́ñjasā
06.016.03	c	ágne yajñéṣu sukrato
06.016.04	a	tvā́m īḷe ádha dvitā́ bharató vājíbhiḥ śunám
06.016.04	c	ījé yajñéṣu yajñíyam
06.016.05	a	tvám imā́ vā́ryā purú dívodāsāya sunvaté
06.016.05	c	bharádvājāya dāśúṣe
06.016.06	a	tváṁ dūtó ámartya ā́ vahā daívyaṁ jánam
06.016.06	c	śr̥ṇván víprasya suṣṭutím
06.016.07	a	tvā́m agne svādhyò mártāso devávītaye
06.016.07	c	yajñéṣu devám īḷate
06.016.08	a	táva prá yakṣi saṁdŕ̥śam utá krátuṁ sudā́navaḥ
06.016.08	c	víśve juṣanta kāmínaḥ
06.016.09	a	tváṁ hótā mánurhito váhnir āsā́ vidúṣṭaraḥ
06.016.09	c	ágne yákṣi divó víśaḥ
06.016.10	a	ágna ā́ yāhi vītáye gr̥ṇānó havyádātaye
06.016.10	c	ní hótā satsi barhíṣi
06.016.11	a	táṁ tvā samídbhir aṅgiro ghr̥téna vardhayāmasi
06.016.11	c	br̥hác chocā yaviṣṭhya
06.016.12	a	sá naḥ pr̥thú śravā́yyam áchā deva vivāsasi
06.016.12	c	br̥hád agne suvī́ryam
06.016.13	a	tvā́m agne púṣkarād ádhy átharvā nír amanthata
06.016.13	c	mūrdhnó víśvasya vāghátaḥ
06.016.14	a	tám u tvā dadhyáṅṅ ŕ̥ṣiḥ putrá īdhe átharvaṇaḥ
06.016.14	c	vr̥traháṇam puraṁdarám
06.016.15	a	tám u tvā pāthyó vŕ̥ṣā sám īdhe dasyuhántamam
06.016.15	c	dhanaṁjayáṁ ráṇe raṇe
06.016.16	a	éhy ū ṣú brávāṇi té 'gna itthétarā gíraḥ
06.016.16	c	ebhír vardhāsa índubhiḥ
06.016.17	a	yátra kvà ca te máno dákṣaṁ dadhasa úttaram
06.016.17	c	tátrā sádaḥ kr̥ṇavase
06.016.18	a	nahí te pūrtám akṣipád bhúvan nemānāṁ vaso
06.016.18	c	áthā dúvo vanavase
06.016.19	a	ā́gnír agāmi bhā́rato vr̥trahā́ purucétanaḥ
06.016.19	c	dívodāsasya sátpatiḥ
06.016.20	a	sá hí víśvā́ti pā́rthivā rayíṁ dā́śan mahitvanā́
06.016.20	c	vanvánn ávāto ástr̥taḥ
06.016.21	a	sá pratnaván návīyasā́gne dyumnéna saṁyátā
06.016.21	c	br̥hát tatantha bhānúnā
06.016.22	a	prá vaḥ sakhāyo agnáye stómaṁ yajñáṁ ca dhr̥ṣṇuyā́
06.016.22	c	árca gā́ya ca vedháse
06.016.23	a	sá hí yó mā́nuṣā yugā́ sī́dad dhótā kavíkratuḥ
06.016.23	c	dūtáś ca havyavā́hanaḥ
06.016.24	a	tā́ rā́jānā śúcivratādityā́n mā́rutaṁ gaṇám
06.016.24	c	váso yákṣīhá ródasī
06.016.25	a	vásvī te agne sáṁdr̥ṣṭir iṣayaté mártyāya
06.016.25	c	ū́rjo napād amŕ̥tasya
06.016.26	a	krátvā dā́ astu śréṣṭho 'dyá tvā vanván surékṇāḥ
06.016.26	c	márta ānāśa suvr̥ktím
06.016.27	a	té te agne tvótā iṣáyanto víśvam ā́yuḥ
06.016.27	c	táranto aryó árātīr vanvánto aryó árātīḥ
06.016.28	a	agnís tigména śocíṣā yā́sad víśvaṁ ny àtríṇam
06.016.28	c	agnír no vanate rayím
06.016.29	a	suvī́raṁ rayím ā́ bhara jā́tavedo vícarṣaṇe
06.016.29	c	jahí rákṣāṁsi sukrato
06.016.30	a	tváṁ naḥ pāhy áṁhaso jā́tavedo aghāyatáḥ
06.016.30	c	rákṣā ṇo brahmaṇas kave
06.016.31	a	yó no agne duréva ā́ márto vadhā́ya dā́śati
06.016.31	c	tásmān naḥ pāhy áṁhasaḥ
06.016.32	a	tváṁ táṁ deva jihváyā pári bādhasva duṣkŕ̥tam
06.016.32	c	márto yó no jíghāṁsati
06.016.33	a	bharádvājāya sapráthaḥ śárma yacha sahantya
06.016.33	c	ágne váreṇyaṁ vásu
06.016.34	a	agnír vr̥trā́ṇi jaṅghanad draviṇasyúr vipanyáyā
06.016.34	c	sámiddhaḥ śukrá ā́hutaḥ
06.016.35	a	gárbhe mātúḥ pitúṣ pitā́ vididyutānó akṣáre
06.016.35	c	sī́dann r̥tásya yónim ā́
06.016.36	a	bráhma prajā́vad ā́ bhara jā́tavedo vícarṣaṇe
06.016.36	c	ágne yád dīdáyad diví
06.016.37	a	úpa tvā raṇvásaṁdr̥śam práyasvantaḥ sahaskr̥ta
06.016.37	c	ágne sasr̥jmáhe gíraḥ
06.016.38	a	úpa chāyā́m iva ghŕ̥ṇer áganma śárma te vayám
06.016.38	c	ágne híraṇyasaṁdr̥śaḥ
06.016.39	a	yá ugrá iva śaryahā́ tigmáśr̥ṅgo ná váṁsagaḥ
06.016.39	c	ágne púro rurójitha
06.016.40	a	ā́ yáṁ háste ná khādínaṁ śíśuṁ jātáṁ ná bíbhrati
06.016.40	c	viśā́m agníṁ svadhvarám
06.016.41	a	prá deváṁ devávītaye bháratā vasuvíttamam
06.016.41	c	ā́ své yónau ní ṣīdatu
06.016.42	a	ā́ jātáṁ jātávedasi priyáṁ śiśītā́tithim
06.016.42	c	syoná ā́ gr̥hápatim
06.016.43	a	ágne yukṣvā́ hí yé távā́śvāso deva sādhávaḥ
06.016.43	c	áraṁ váhanti manyáve
06.016.44	a	áchā no yāhy ā́ vahābhí práyāṁsi vītáye
06.016.44	c	ā́ devā́n sómapītaye
06.016.45	a	úd agne bhārata dyumád ájasreṇa dávidyutat
06.016.45	c	śócā ví bhāhy ajara
06.016.46	a	vītī́ yó devám márto duvasyéd agním īḷītādhvaré havíṣmān
06.016.46	c	hótāraṁ satyayájaṁ ródasyor uttānáhasto námasā́ vivāset
06.016.47	a	ā́ te agna r̥cā́ havír hr̥dā́ taṣṭám bharāmasi
06.016.47	c	té te bhavantūkṣáṇa r̥ṣabhā́so vaśā́ utá
06.016.48	a	agníṁ devā́so agriyám indháte vr̥trahántamam
06.016.48	c	yénā vásūny ā́bhr̥tā tr̥ḷhā́ rákṣāṁsi vājínā
06.017.01	a	píbā sómam abhí yám ugra tárda ūrváṁ gávyam máhi gr̥ṇāná indra
06.017.01	c	ví yó dhr̥ṣṇo vádhiṣo vajrahasta víśvā vr̥trám amitríyā śávobhiḥ
06.017.02	a	sá īm pāhi yá r̥jīṣī́ tárutro yáḥ śípravān vr̥ṣabhó yó matīnā́m
06.017.02	c	yó gotrabhíd vajrabhŕ̥d yó hariṣṭhā́ḥ sá indra citrā́m̐ abhí tr̥ndhi vā́jān
06.017.03	a	evā́ pāhi pratnáthā mándatu tvā śrudhí bráhma vāvr̥dhásvotá gīrbhíḥ
06.017.03	c	āvíḥ sū́ryaṁ kr̥ṇuhí pīpihī́ṣo jahí śátrūm̐r abhí gā́ indra tr̥ndhi
06.017.04	a	té tvā mádā br̥hád indra svadhāva imé pītā́ ukṣayanta dyumántam
06.017.04	c	mahā́m ánūnaṁ tavásaṁ víbhūtim matsarā́so jarhr̥ṣanta prasā́ham
06.017.05	a	yébhiḥ sū́ryam uṣásam mandasānó 'vāsayó 'pa dr̥ḷhā́ni dárdrat
06.017.05	c	mahā́m ádrim pári gā́ indra sántaṁ nutthā́ ácyutaṁ sádasas pári svā́t
06.017.06	a	táva krátvā táva tád daṁsánābhir āmā́su pakváṁ śácyā ní dīdhaḥ
06.017.06	c	aúrṇor dúra usríyābhyo ví dr̥ḷhód ūrvā́d gā́ asr̥jo áṅgirasvān
06.017.07	a	paprā́tha kṣā́m máhi dáṁso vy ùrvī́m úpa dyā́m r̥ṣvó br̥hád indra stabhāyaḥ
06.017.07	c	ádhārayo ródasī deváputre pratné mātárā yahvī́ r̥tásya
06.017.08	a	ádha tvā víśve purá indra devā́ ékaṁ tavásaṁ dadhire bhárāya
06.017.08	c	ádevo yád abhy aúhiṣṭa devā́n svàrṣātā vr̥ṇata índram átra
06.017.09	a	ádha dyaúś cit te ápa sā́ nú vájrād dvitā́namad bhiyásā svásya manyóḥ
06.017.09	c	áhiṁ yád índro abhy óhasānaṁ ní cid viśvā́yuḥ śayáthe jaghā́na
06.017.10	a	ádha tváṣṭā te mahá ugra vájraṁ sahásrabhr̥ṣṭiṁ vavr̥tac chatā́śrim
06.017.10	c	níkāmam arámaṇasaṁ yéna návantam áhiṁ sám piṇag r̥jīṣin
06.017.11	a	várdhān yáṁ víśve marútaḥ sajóṣāḥ pácac chatám mahiṣā́m̐ indra túbhyam
06.017.11	c	pūṣā́ víṣṇus trī́ṇi sárāṁsi dhāvan vr̥traháṇam madirám aṁśúm asmai
06.017.12	a	ā́ kṣódo máhi vr̥táṁ nadī́nām páriṣṭhitam asr̥ja ūrmím apā́m
06.017.12	c	tā́sām ánu praváta indra pánthām prā́rdayo nī́cīr apásaḥ samudrám
06.017.13	a	evā́ tā́ víśvā cakr̥vā́ṁsam índram mahā́m ugrám ajuryáṁ sahodā́m
06.017.13	c	suvī́raṁ tvā svāyudháṁ suvájram ā́ bráhma návyam ávase vavr̥tyāt
06.017.14	a	sá no vā́jāya śrávasa iṣé ca rāyé dhehi dyumáta indra víprān
06.017.14	c	bharádvāje nr̥váta indra sūrī́n diví ca smaidhi pā́rye na indra
06.017.15	a	ayā́ vā́jaṁ deváhitaṁ sanema mádema śatáhimāḥ suvī́rāḥ
06.018.01	a	tám u ṣṭuhi yó abhíbhūtyojā vanvánn ávātaḥ puruhūtá índraḥ
06.018.01	c	áṣāḷham ugráṁ sáhamānam ābhír gīrbhír vardha vr̥ṣabháṁ carṣaṇīnā́m
06.018.02	a	sá yudhmáḥ sátvā khajakŕ̥t samádvā tuvimrakṣó nadanumā́m̐ r̥jīṣī́
06.018.02	c	br̥hádreṇuś cyávano mā́nuṣīṇām ékaḥ kr̥ṣṭīnā́m abhavat sahā́vā
06.018.03	a	tváṁ ha nú tyád adamāyo dásyūm̐r ékaḥ kr̥ṣṭī́r avanor ā́ryāya
06.018.03	c	ásti svin nú vīryàṁ tát ta indra ná svid asti tád r̥tuthā́ ví vocaḥ
06.018.04	a	sád íd dhí te tuvijātásya mánye sáhaḥ sahiṣṭha turatás turásya
06.018.04	c	ugrám ugrásya tavásas távīyó 'radhrasya radhratúro babhūva
06.018.05	a	tán naḥ pratnáṁ sakhyám astu yuṣmé itthā́ vádadbhir valám áṅgirobhiḥ
06.018.05	c	hánn acyutacyud dasmeṣáyantam r̥ṇóḥ púro ví dúro asya víśvāḥ
06.018.06	a	sá hí dhībhír hávyo ásty ugrá īśānakŕ̥n mahatí vr̥tratū́rye
06.018.06	c	sá tokásātā tánaye sá vajrī́ vitantasā́yyo abhavat samátsu
06.018.07	a	sá majmánā jánima mā́nuṣāṇām ámartyena nā́mnā́ti prá sarsre
06.018.07	c	sá dyumnéna sá śávasotá rāyā́ sá vīryèṇa nŕ̥tamaḥ sámokāḥ
06.018.08	a	sá yó ná muhé ná míthū jáno bhū́t sumántunāmā cúmuriṁ dhúniṁ ca
06.018.08	c	vr̥ṇák pípruṁ śámbaraṁ śúṣṇam índraḥ purā́ṁ cyautnā́ya śayáthāya nū́ cit
06.018.09	a	udā́vatā tvákṣasā pányasā ca vr̥trahátyāya rátham indra tiṣṭha
06.018.09	c	dhiṣvá vájraṁ hásta ā́ dakṣiṇatrā́bhí prá manda purudatra māyā́ḥ
06.018.10	a	agnír ná śúṣkaṁ vánam indra hetī́ rákṣo ní dhakṣy aśánir ná bhīmā́
06.018.10	c	gambhīráya r̥ṣváyā yó rurójā́dhvānayad duritā́ dambháyac ca
06.018.11	a	ā́ sahásram pathíbhir indra rāyā́ túvidyumna tuvivā́jebhir arvā́k
06.018.11	c	yāhí sūno sahaso yásya nū́ cid ádeva ī́śe puruhūta yótoḥ
06.018.12	a	prá tuvidyumnásya sthávirasya ghŕ̥ṣver divó rarapśe mahimā́ pr̥thivyā́ḥ
06.018.12	c	nā́sya śátrur ná pratimā́nam asti ná pratiṣṭhíḥ purumāyásya sáhyoḥ
06.018.13	a	prá tát te adyā́ káraṇaṁ kr̥tám bhūt kútsaṁ yád āyúm atithigvám asmai
06.018.13	c	purū́ sahásrā ní śiśā abhí kṣā́m út tū́rvayāṇaṁ dhr̥ṣatā́ ninetha
06.018.14	a	ánu tvā́highne ádha deva devā́ mádan víśve kavítamaṁ kavīnā́m
06.018.14	c	káro yátra várivo bādhitā́ya divé jánāya tanvè gr̥ṇānáḥ
06.018.15	a	ánu dyā́vāpr̥thivī́ tát ta ójó 'martyā jihata indra devā́ḥ
06.018.15	c	kr̥ṣvā́ kr̥tno ákr̥taṁ yát te ásty uktháṁ návīyo janayasva yajñaíḥ
06.019.01	a	mahā́m̐ índro nr̥vád ā́ carṣaṇiprā́ utá dvibárhā amináḥ sáhobhiḥ
06.019.01	c	asmadryàg vāvr̥dhe vīryāā̀yorúḥ pr̥thúḥ súkr̥taḥ kartŕ̥bhir bhūt
06.019.02	a	índram evá dhiṣáṇā sātáye dhād br̥hántam r̥ṣvám ajáraṁ yúvānam
06.019.02	c	áṣāḷhena śávasā śūśuvā́ṁsaṁ sadyáś cid yó vāvr̥dhé ásāmi
06.019.03	a	pr̥thū́ karásnā bahulā́ gábhastī asmadryàk sám mimīhi śrávāṁsi
06.019.03	c	yūthéva paśváḥ paśupā́ dámūnā asmā́m̐ indrābhy ā́ vavr̥tsvājaú
06.019.04	a	táṁ va índraṁ catínam asya śākaír ihá nūnáṁ vājayánto huvema
06.019.04	c	yáthā cit pū́rve jaritā́ra āsúr ánedyā anavadyā́ áriṣṭāḥ
06.019.05	a	dhr̥távrato dhanadā́ḥ sómavr̥ddhaḥ sá hí vāmásya vásunaḥ purukṣúḥ
06.019.05	c	sáṁ jagmire pathyāā̀ rā́yo asmin samudré ná síndhavo yā́damānāḥ
06.019.06	a	śáviṣṭhaṁ na ā́ bhara śūra śáva ójiṣṭham ójo abhibhūta ugrám
06.019.06	c	víśvā dyumnā́ vŕ̥ṣṇyā mā́nuṣāṇām asmábhyaṁ dā harivo mādayádhyai
06.019.07	a	yás te mádaḥ pr̥tanāṣā́ḷ ámr̥dhra índra táṁ na ā́ bhara śūśuvā́ṁsam
06.019.07	c	yéna tokásya tánayasya sātaú maṁsīmáhi jigīvā́ṁsas tvótāḥ
06.019.08	a	ā́ no bhara vŕ̥ṣaṇaṁ śúṣmam indra dhanaspŕ̥taṁ śūśuvā́ṁsaṁ sudákṣam
06.019.08	c	yéna váṁsāma pŕ̥tanāsu śátrūn távotíbhir utá jāmī́m̐r ájāmīn
06.019.09	a	ā́ te śúṣmo vr̥ṣabhá etu paścā́d óttarā́d adharā́d ā́ purástāt
06.019.09	c	ā́ viśváto abhí sám etv arvā́ṅ índra dyumnáṁ svàrvad dhehy asmé
06.019.10	a	nr̥vát ta indra nŕ̥tamābhir ūtī́ vaṁsīmáhi vāmáṁ śrómatebhiḥ
06.019.10	c	ī́kṣe hí vásva ubháyasya rājan dhā́ rátnam máhi sthūrám br̥hántam
06.019.11	a	marútvantaṁ vr̥ṣabháṁ vāvr̥dhānám ákavāriṁ divyáṁ śāsám índram
06.019.11	c	viśvāsā́ham ávase nū́tanāyográṁ sahodā́m ihá táṁ huvema
06.019.12	a	jánaṁ vajrin máhi cin mányamānam ebhyó nŕ̥bhyo randhayā yéṣv ásmi
06.019.12	c	ádhā hí tvā pr̥thivyā́ṁ śū́rasātau hávāmahe tánaye góṣv apsú
06.019.13	a	vayáṁ ta ebhíḥ puruhūta sakhyaíḥ śátroḥ śatror úttara ít syāma
06.019.13	c	ghnánto vr̥trā́ṇy ubháyāni śūra rāyā́ madema br̥hatā́ tvótāḥ
06.020.01	a	dyaúr ná yá indrābhí bhū́māryás tasthaú rayíḥ śávasā pr̥tsú jánān
06.020.01	c	táṁ naḥ sahásrabharam urvarāsā́ṁ daddhí sūno sahaso vr̥tratúram
06.020.02	a	divó ná túbhyam ánv indra satrā́suryàṁ devébhir dhāyi víśvam
06.020.02	c	áhiṁ yád vr̥trám apó vavrivā́ṁsaṁ hánn r̥jīṣin víṣṇunā sacānáḥ
06.020.03	a	tū́rvann ójīyān tavásas távīyān kr̥tábrahméndro vr̥ddhámahāḥ
06.020.03	c	rā́jābhavan mádhunaḥ somyásya víśvāsāṁ yát purā́ṁ dartnúm ā́vat
06.020.04	a	śataír apadran paṇáya indrā́tra dáśoṇaye kaváye 'rkásātau
06.020.04	c	vadhaíḥ śúṣṇasyāśúṣasya māyā́ḥ pitvó nā́rirecīt kíṁ caná prá
06.020.05	a	mahó druhó ápa viśvā́yu dhāyi vájrasya yát pátane pā́di śúṣṇaḥ
06.020.05	c	urú ṣá saráthaṁ sā́rathaye kar índraḥ kútsāya sū́ryasya sātaú
06.020.06	a	prá śyenó ná madirám aṁśúm asmai śíro dāsásya námucer mathāyán
06.020.06	c	prā́van námīṁ sāpyáṁ sasántam pr̥ṇág rāyā́ sám iṣā́ sáṁ svastí
06.020.07	a	ví pípror áhimāyasya dr̥ḷhā́ḥ púro vajriñ chávasā ná dardaḥ
06.020.07	c	súdāman tád rékṇo apramr̥ṣyám r̥jíśvane dātráṁ dāśúṣe dāḥ
06.020.08	a	sá vetasúṁ dáśamāyaṁ dáśoṇiṁ tū́tujim índraḥ svabhiṣṭísumnaḥ
06.020.08	c	ā́ túgraṁ śáśvad íbhaṁ dyótanāya mātúr ná sīm úpa sr̥jā iyádhyai
06.020.09	a	sá īṁ spŕ̥dho vanate ápratīto bíbhrad vájraṁ vr̥traháṇaṁ gábhastau
06.020.09	c	tíṣṭhad dhárī ádhy ásteva gárte vacoyújā vahata índram r̥ṣvám
06.020.10	a	sanéma té 'vasā návya indra prá pūráva stavanta enā́ yajñaíḥ
06.020.10	c	saptá yát púraḥ śárma śā́radīr dárd dhán dā́sīḥ purukútsāya śíkṣan
06.020.11	a	tváṁ vr̥dhá indra pūrvyó bhūr varivasyánn uśáne kāvyā́ya
06.020.11	c	párā návavāstvam anudéyam mahé pitré dadātha sváṁ nápātam
06.020.12	a	tváṁ dhúnir indra dhúnimatīr r̥ṇór apáḥ sīrā́ ná srávantīḥ
06.020.12	c	prá yát samudrám áti śūra párṣi pāráyā turváśaṁ yáduṁ svastí
06.020.13	a	táva ha tyád indra víśvam ājaú sastó dhúnīcúmurī yā́ ha síṣvap
06.020.13	c	dīdáyad ít túbhyaṁ sómebhiḥ sunván dabhī́tir idhmábhr̥tiḥ pakthy àrkaíḥ
06.021.01	a	imā́ u tvā purutámasya kārór hávyaṁ vīra hávyā havante
06.021.01	c	dhíyo ratheṣṭhā́m ajáraṁ návīyo rayír víbhūtir īyate vacasyā́
06.021.02	a	tám u stuṣa índraṁ yó vídāno gírvāhasaṁ gīrbhír yajñávr̥ddham
06.021.02	c	yásya dívam áti mahnā́ pr̥thivyā́ḥ purumāyásya riricé mahitvám
06.021.03	a	sá ít támo 'vayunáṁ tatanvát sū́ryeṇa vayúnavac cakāra
06.021.03	c	kadā́ te mártā amŕ̥tasya dhā́méyakṣanto ná minanti svadhāvaḥ
06.021.04	a	yás tā́ cakā́ra sá kúha svid índraḥ kám ā́ jánaṁ carati kā́su vikṣú
06.021.04	c	kás te yajñó mánase śáṁ várāya kó arká indra katamáḥ sá hótā
06.021.05	a	idā́ hí te véviṣataḥ purājā́ḥ pratnā́sa āsúḥ purukr̥t sákhāyaḥ
06.021.05	c	yé madhyamā́sa utá nū́tanāsa utā́vamásya puruhūta bodhi
06.021.06	a	tám pr̥chántó 'varāsaḥ párāṇi pratnā́ ta indra śrútyā́nu yemuḥ
06.021.06	c	árcāmasi vīra brahmavāho yā́d evá vidmá tā́t tvā mahā́ntam
06.021.07	a	abhí tvā pā́jo rakṣáso ví tasthe máhi jajñānám abhí tát sú tiṣṭha
06.021.07	c	táva pratnéna yújyena sákhyā vájreṇa dhr̥ṣṇo ápa tā́ nudasva
06.021.08	a	sá tú śrudhīndra nū́tanasya brahmaṇyató vīra kārudhāyaḥ
06.021.08	c	tváṁ hy āā̀píḥ pradívi pitr̥r̥ṇā́ṁ śáśvad babhū́tha suháva éṣṭau
06.021.09	a	prótáye váruṇam mitrám índram marútaḥ kr̥ṣvā́vase no adyá
06.021.09	c	prá pūṣáṇaṁ víṣṇum agním púraṁdhiṁ savitā́ram óṣadhīḥ párvatāṁś ca
06.021.10	a	imá u tvā puruśāka prayajyo jaritā́ro abhy àrcanty arkaíḥ
06.021.10	c	śrudhī́ hávam ā́ huvató huvānó ná tvā́vām̐ anyó amr̥ta tvád asti
06.021.11	a	nū́ ma ā́ vā́cam úpa yāhi vidvā́n víśvebhiḥ sūno sahaso yájatraiḥ
06.021.11	c	yé agnijihvā́ r̥tasā́pa āsúr yé mánuṁ cakrúr úparaṁ dásāya
06.021.12	a	sá no bodhi puraetā́ sugéṣūtá durgéṣu pathikŕ̥d vídānaḥ
06.021.12	c	yé áśramāsa urávo váhiṣṭhās tébhir na indrābhí vakṣi vā́jam
06.022.01	a	yá éka íd dhávyaś carṣaṇīnā́m índraṁ táṁ gīrbhír abhy àrca ābhíḥ
06.022.01	c	yáḥ pátyate vr̥ṣabhó vŕ̥ṣṇyāvān satyáḥ sátvā purumāyáḥ sáhasvān
06.022.02	a	tám u naḥ pū́rve pitáro návagvāḥ saptá víprāso abhí vājáyantaḥ
06.022.02	c	nakṣaddābháṁ táturim parvateṣṭhā́m ádroghavācam matíbhiḥ śáviṣṭham
06.022.03	a	tám īmaha índram asya rāyáḥ puruvī́rasya nr̥vátaḥ purukṣóḥ
06.022.03	c	yó áskr̥dhoyur ajáraḥ svàrvān tám ā́ bhara harivo mādayádhyai
06.022.04	a	tán no ví voco yádi te purā́ cij jaritā́ra ānaśúḥ sumnám indra
06.022.04	c	kás te bhāgáḥ kíṁ váyo dudhra khidvaḥ púruhūta purūvaso 'suraghnáḥ
06.022.05	a	tám pr̥chántī vájrahastaṁ ratheṣṭhā́m índraṁ vépī vákvarī yásya nū́ gī́ḥ
06.022.05	c	tuvigrābháṁ tuvikūrmíṁ rabhodā́m gātúm iṣe nákṣate túmram ácha
06.022.06	a	ayā́ ha tyám māyáyā vāvr̥dhānám manojúvā svatavaḥ párvatena
06.022.06	c	ácyutā cid vīḷitā́ svojo rujó ví dr̥ḷhā́ dhr̥ṣatā́ virapśin
06.022.07	a	táṁ vo dhiyā́ návyasyā śáviṣṭham pratnám pratnavát paritaṁsayádhyai
06.022.07	c	sá no vakṣad animānáḥ suváhméndro víśvāny áti durgáhāṇi
06.022.08	a	ā́ jánāya drúhvaṇe pā́rthivāni divyā́ni dīpayo 'ntárikṣā
06.022.08	c	tápā vr̥ṣan viśvátaḥ śocíṣā tā́n brahmadvíṣe śocaya kṣā́m apáś ca
06.022.09	a	bhúvo jánasya divyásya rā́jā pā́rthivasya jágatas tveṣasaṁdr̥k
06.022.09	c	dhiṣvá vájraṁ dákṣiṇa indra háste víśvā ajurya dayase ví māyā́ḥ
06.022.10	a	ā́ saṁyátam indra ṇaḥ svastíṁ śatrutū́ryāya br̥hatī́m ámr̥dhrām
06.022.10	c	yáyā dā́sāny ā́ryāṇi vr̥trā́ káro vajrin sutúkā nā́huṣāṇi
06.022.11	a	sá no niyúdbhiḥ puruhūta vedho viśvávārābhir ā́ gahi prayajyo
06.022.11	c	ná yā́ ádevo várate ná devá ā́bhir yāhi tū́yam ā́ madryadrík
06.023.01	a	sutá ít tváṁ nímiśla indra sóme stóme bráhmaṇi śasyámāna ukthé
06.023.01	c	yád vā yuktā́bhyām maghavan háribhyām bíbhrad vájram bāhvór indra yā́si
06.023.02	a	yád vā diví pā́rye súṣvim indra vr̥trahátyé 'vasi śū́rasātau
06.023.02	c	yád vā dákṣasya bibhyúṣo ábibhyad árandhayaḥ śárdhata indra dásyūn
06.023.03	a	pā́tā sutám índro astu sómam praṇenī́r ugró jaritā́ram ūtī́
06.023.03	c	kártā vīrā́ya súṣvaya ulokáṁ dā́tā vásu stuvaté kīráye cit
06.023.04	a	gántéyānti sávanā háribhyām babhrír vájram papíḥ sómaṁ dadír gā́ḥ
06.023.04	c	kártā vīráṁ náryaṁ sárvavīraṁ śrótā hávaṁ gr̥ṇatá stómavāhāḥ
06.023.05	a	ásmai vayáṁ yád vāvā́na tád viviṣma índrāya yó naḥ pradívo ápas káḥ
06.023.05	c	suté sóme stumási śáṁsad ukthéndrāya bráhma várdhanaṁ yáthā́sat
06.023.06	a	bráhmāṇi hí cakr̥ṣé várdhanāni tā́vat ta indra matíbhir viviṣmaḥ
06.023.06	c	suté sóme sutapāḥ śáṁtamāni rā́ṇḍyā kriyāsma vákṣaṇāni yajñaíḥ
06.023.07	a	sá no bodhi puroḷā́śaṁ rárāṇaḥ píbā tú sómaṁ gór̥jīkam indra
06.023.07	c	édám barhír yájamānasya sīdorúṁ kr̥dhi tvāyatá ulokám
06.023.08	a	sá mandasvā hy ánu jóṣam ugra prá tvā yajñā́sa imé aśnuvantu
06.023.08	c	prémé hávāsaḥ puruhūtám asmé ā́ tveyáṁ dhī́r ávasa indra yamyāḥ
06.023.09	a	táṁ vaḥ sakhāyaḥ sáṁ yáthā sutéṣu sómebhir īm pr̥ṇatā bhojám índram
06.023.09	c	kuvít tásmā ásati no bhárāya ná súṣvim índró 'vase mr̥dhāti
06.023.10	a	evéd índraḥ suté astāvi sóme bharádvājeṣu kṣáyad ín maghónaḥ
06.023.10	c	ásad yáthā jaritrá utá sūrír índro rāyó viśvávārasya dātā́
06.024.01	a	vŕ̥ṣā máda índre ślóka ukthā́ sácā sómeṣu sutapā́ r̥jīṣī́
06.024.01	c	arcatryò maghávā nŕ̥bhya ukthaír dyukṣó rā́jā girā́m ákṣitotiḥ
06.024.02	a	táturir vīró náryo vícetāḥ śrótā hávaṁ gr̥ṇatá urvyūā̀tiḥ
06.024.02	c	vásuḥ śáṁso narā́ṁ kārúdhāyā vājī́ stutó vidáthe dāti vā́jam
06.024.03	a	ákṣo ná cakryòḥ śūra br̥hán prá te mahnā́ ririce ródasyoḥ
06.024.03	c	vr̥kṣásya nú te puruhūta vayā́ vy ūā̀táyo ruruhur indra pūrvī́ḥ
06.024.04	a	śácīvatas te puruśāka śā́kā gávām iva srutáyaḥ saṁcáraṇīḥ
06.024.04	c	vatsā́nāṁ ná tantáyas ta indra dā́manvanto adāmā́naḥ sudāman
06.024.05	a	anyád adyá kárvaram anyád u śvó 'sac ca sán múhur ācakrír índraḥ
06.024.05	c	mitró no átra váruṇaś ca pūṣā́ryó váśasya paryetā́sti
06.024.06	a	ví tvád ā́po ná párvatasya pr̥ṣṭhā́d ukthébhir indrānayanta yajñaíḥ
06.024.06	c	táṁ tvābhíḥ suṣṭutíbhir vājáyanta ājíṁ ná jagmur girvāho áśvāḥ
06.024.07	a	ná yáṁ járanti śarádo ná mā́sā ná dyā́va índram avakarśáyanti
06.024.07	c	vr̥ddhásya cid vardhatām asya tanū́ stómebhir ukthaíś ca śasyámānā
06.024.08	a	ná vīḷáve námate ná sthirā́ya ná śárdhate dásyujūtāya stavā́n
06.024.08	c	ájrā índrasya giráyaś cid r̥ṣvā́ gambhīré cid bhavati gādhám asmai
06.024.09	a	gambhīréṇa na urúṇāmatrin préṣó yandhi sutapāvan vā́jān
06.024.09	c	sthā́ ū ṣú ūrdhvá ūtī́ áriṣaṇyann aktór vyùṣṭau páritakmyāyām
06.024.10	a	sácasva nāyám ávase abhī́ka itó vā tám indra pāhi riṣáḥ
06.024.10	c	amā́ cainam áraṇye pāhi riṣó mádema śatáhimāḥ suvī́rāḥ
06.025.01	a	yā́ ta ūtír avamā́ yā́ paramā́ yā́ madhyaméndra śuṣminn ásti
06.025.01	c	tā́bhir ū ṣú vr̥trahátye 'vīr na ebhíś ca vā́jair mahā́n na ugra
06.025.02	a	ā́bhi spŕ̥dho mithatī́r áriṣaṇyann amítrasya vyathayā manyúm indra
06.025.02	c	ā́bhir víśvā abhiyújo víṣūcīr ā́ryāya víśó 'va tārīr dā́sīḥ
06.025.03	a	índra jāmáya utá yé 'jāmayo 'rvācīnā́so vanúṣo yuyujré
06.025.03	c	tvám eṣāṁ vithurā́ śávāṁsi jahí vŕ̥ṣṇyāni kr̥ṇuhī́ párācaḥ
06.025.04	a	śū́ro vā śū́raṁ vanate śárīrais tanūrúcā táruṣi yát kr̥ṇvaíte
06.025.04	c	toké vā góṣu tánaye yád apsú ví krándasī urvárāsu brávaite
06.025.05	a	nahí tvā śū́ro ná turó ná dhr̥ṣṇúr ná tvā yodhó mányamāno yuyódha
06.025.05	c	índra nákiṣ ṭvā práty asty eṣāṁ víśvā jātā́ny abhy àsi tā́ni
06.025.06	a	sá patyata ubháyor nr̥mṇám ayór yádī vedhásaḥ samithé hávante
06.025.06	c	vr̥tré vā mahó nr̥váti kṣáye vā vyácasvantā yádi vitantasaíte
06.025.07	a	ádha smā te carṣaṇáyo yád éjān índra trātótá bhavā varūtā́
06.025.07	c	asmā́kāso yé nŕ̥tamāso aryá índra sūráyo dadhiré puró naḥ
06.025.08	a	ánu te dāyi mahá indriyā́ya satrā́ te víśvam ánu vr̥trahátye
06.025.08	c	ánu kṣatrám ánu sáho yajatréndra devébhir ánu te nr̥ṣáhye
06.025.09	a	evā́ na spŕ̥dhaḥ sám ajā samátsv índra rārandhí mithatī́r ádevīḥ
06.025.09	c	vidyā́ma vástor ávasā gr̥ṇánto bharádvājā utá ta indra nūnám
06.026.01	a	śrudhī́ na indra hváyāmasi tvā mahó vā́jasya sātaú vāvr̥ṣāṇā́ḥ
06.026.01	c	sáṁ yád víśó 'yanta śū́rasātā ugráṁ nó 'vaḥ pā́rye áhan dāḥ
06.026.02	a	tvā́ṁ vājī́ havate vājineyó mahó vā́jasya gádhyasya sātaú
06.026.02	c	tvā́ṁ vr̥tréṣv indra sátpatiṁ tárutraṁ tvā́ṁ caṣṭe muṣṭihā́ góṣu yúdhyan
06.026.03	a	tváṁ kavíṁ codayo 'rkásātau tváṁ kútsāya śúṣṇaṁ dāśúṣe vark
06.026.03	c	tváṁ śíro amarmáṇaḥ párāhann atithigvā́ya śáṁsyaṁ kariṣyán
06.026.04	a	tváṁ rátham prá bharo yodhám r̥ṣvám ā́vo yúdhyantaṁ vr̥ṣabháṁ dáśadyum
06.026.04	c	tváṁ túgraṁ vetasáve sácāhan tváṁ tújiṁ gr̥ṇántam indra tūtoḥ
06.026.05	a	tváṁ tád ukthám indra barháṇā kaḥ prá yác chatā́ sahásrā śūra dárṣi
06.026.05	c	áva girér dā́saṁ śámbaraṁ han prā́vo dívodāsaṁ citrā́bhir ūtī́
06.026.06	a	tváṁ śraddhā́bhir mandasānáḥ sómair dabhī́taye cúmurim indra siṣvap
06.026.06	c	tváṁ rajím píṭhīnase daśasyán ṣaṣṭíṁ sahásrā śácyā sácāhan
06.026.07	a	aháṁ caná tát sūríbhir ānaśyāṁ táva jyā́ya indra sumnám ójaḥ
06.026.07	c	tváyā yát stávante sadhavīra vīrā́s trivárūthena náhuṣā śaviṣṭha
06.026.08	a	vayáṁ te asyā́m indra dyumnáhūtau sákhāyaḥ syāma mahina préṣṭhāḥ
06.026.08	c	prā́tardaniḥ kṣatraśrī́r astu śréṣṭho ghané vr̥trā́ṇāṁ sanáye dhánānām
06.027.01	a	kím asya máde kím v asya pītā́v índraḥ kím asya sakhyé cakāra
06.027.01	c	ráṇā vā yé niṣádi kíṁ té asya purā́ vividre kím u nū́tanāsaḥ
06.027.02	a	sád asya máde sád v asya pītā́v índraḥ sád asya sakhyé cakāra
06.027.02	c	ráṇā vā yé niṣádi sát té asya purā́ vividre sád u nū́tanāsaḥ
06.027.03	a	nahí nú te mahimánaḥ samasya ná maghavan maghavattvásya vidmá
06.027.03	c	ná rā́dhaso rādhaso nū́tanasyéndra nákir dadr̥śa indriyáṁ te
06.027.04	a	etát tyát ta indriyám aceti yénā́vadhīr varáśikhasya śéṣaḥ
06.027.04	c	vájrasya yát te níhatasya śúṣmāt svanā́c cid indra paramó dadā́ra
06.027.05	a	vádhīd índro varáśikhasya śéṣo 'bhyāvartíne cāyamānā́ya śíkṣan
06.027.05	c	vr̥cī́vato yád dhariyūpī́yāyāṁ hán pū́rve árdhe bhiyásā́paro dárt
06.027.06	a	triṁśácchataṁ varmíṇa indra sākáṁ yavyā́vatyām puruhūta śravasyā́
06.027.06	c	vr̥cī́vantaḥ śárave pátyamānāḥ pā́trā bhindānā́ nyarthā́ny āyan
06.027.07	a	yásya gā́vāv aruṣā́ sūyavasyū́ antár ū ṣú cárato rérihāṇā
06.027.07	c	sá sŕ̥ñjayāya turváśam párādād vr̥cī́vato daivavātā́ya śíkṣan
06.027.08	a	dvayā́m̐ agne rathíno viṁśatíṁ gā́ vadhū́mato maghávā máhyaṁ samrā́ṭ
06.027.08	c	abhyāvartī́ cāyamānó dadāti dūṇā́śeyáṁ dákṣiṇā pārthavā́nām
06.028.01	a	ā́ gā́vo agmann utá bhadrám akran sī́dantu goṣṭhé raṇáyantv asmé
06.028.01	c	prajā́vatīḥ pururū́pā ihá syur índrāya pūrvī́r uṣáso dúhānāḥ
06.028.02	a	índro yájvane pr̥ṇaté ca śikṣaty úpéd dadāti ná svám muṣāyati
06.028.02	c	bhū́yo bhūyo rayím íd asya vardháyann ábhinne khilyé ní dadhāti devayúm
06.028.03	a	ná tā́ naśanti ná dabhāti táskaro nā́sām āmitró vyáthir ā́ dadharṣati
06.028.03	c	devā́ṁś ca yā́bhir yájate dádāti ca jyóg ít tā́bhiḥ sacate gópatiḥ sahá
06.028.04	a	ná tā́ árvā reṇúkakāṭo aśnute ná saṁskr̥tatrám úpa yanti tā́ abhí
06.028.04	c	urugāyám ábhayaṁ tásya tā́ ánu gā́vo mártasya ví caranti yájvanaḥ
06.028.05	a	gā́vo bhágo gā́va índro me achān gā́vaḥ sómasya prathamásya bhakṣáḥ
06.028.05	c	imā́ yā́ gā́vaḥ sá janāsa índra ichā́mī́d dhr̥dā́ mánasā cid índram
06.028.06	a	yūyáṁ gāvo medayathā kr̥śáṁ cid aśrīráṁ cit kr̥ṇuthā suprátīkam
06.028.06	c	bhadráṁ gr̥háṁ kr̥ṇutha bhadravāco br̥hád vo váya ucyate sabhā́su
06.028.07	a	prajā́vatīḥ sūyávasaṁ riśántīḥ śuddhā́ apáḥ suprapāṇé píbantīḥ
06.028.07	c	mā́ va stená īśata mā́gháśaṁsaḥ pári vo hetī́ rudrásya vr̥jyāḥ
06.028.08	a	úpedám upapárcanam āsú góṣū́pa pr̥cyatām
06.028.08	c	úpa r̥ṣabhásya rétasy úpendra táva vīryè
06.029.01	a	índraṁ vo náraḥ sakhyā́ya sepur mahó yántaḥ sumatáye cakānā́ḥ
06.029.01	c	mahó hí dātā́ vájrahasto ásti mahā́m u raṇvám ávase yajadhvam
06.029.02	a	ā́ yásmin háste náryā mimikṣúr ā́ ráthe hiraṇyáye ratheṣṭhā́ḥ
06.029.02	c	ā́ raśmáyo gábhastyo sthūráyor ā́dhvann áśvāso vŕ̥ṣaṇo yujānā́ḥ
06.029.03	a	śriyé te pā́dā dúva ā́ mimikṣur dhr̥ṣṇúr vajrī́ śávasā dákṣiṇāvān
06.029.03	c	vásāno átkaṁ surabhíṁ dr̥śé káṁ svàr ṇá nr̥tav iṣiró babhūtha
06.029.04	a	sá sóma ā́miślatamaḥ sutó bhūd yásmin paktíḥ pacyáte sánti dhānā́ḥ
06.029.04	c	índraṁ nára stuvánto brahmakārā́ ukthā́ śáṁsanto devávātatamāḥ
06.029.05	a	ná te ántaḥ śávaso dhāyy asyá ví tú bābadhe ródasī mahitvā́
06.029.05	c	ā́ tā́ sūríḥ pr̥ṇati tū́tujāno yūthévāpsú samī́jamāna ūtī́
06.029.06	a	evéd índraḥ suháva r̥ṣvó astūtī́ ánūtī hiriśipráḥ sátvā
06.029.06	c	evā́ hí jātó ásamātyojāḥ purū́ ca vr̥trā́ hanati ní dásyūn
06.030.01	a	bhū́ya íd vāvr̥dhe vīryāā̀yam̐ éko ajuryó dayate vásūni
06.030.01	c	prá ririce divá índraḥ pr̥thivyā́ ardhám íd asya práti ródasī ubhé
06.030.02	a	ádhā manye br̥hád asuryàm asya yā́ni dādhā́ra nákir ā́ mināti
06.030.02	c	divé dive sū́ryo darśató bhūd ví sádmāny urviyā́ sukrátur dhāt
06.030.03	a	adyā́ cin nū́ cit tád ápo nadī́nāṁ yád ābhyo árado gātúm indra
06.030.03	c	ní párvatā admasádo ná sedus tváyā dr̥ḷhā́ni sukrato rájāṁsi
06.030.04	a	satyám ít tán ná tvā́vām̐ anyó astī́ndra devó ná mártyo jyā́yān
06.030.04	c	áhann áhim pariśáyānam árṇó 'vāsr̥jo apó áchā samudrám
06.030.05	a	tvám apó ví dúro víṣūcīr índra dr̥ḷhám arujaḥ párvatasya
06.030.05	c	rā́jābhavo jágataś carṣaṇīnā́ṁ sākáṁ sū́ryaṁ janáyan dyā́m uṣā́sam
06.031.01	a	ábhūr éko rayipate rayīṇā́m ā́ hástayor adhithā indra kr̥ṣṭī́ḥ
06.031.01	c	ví toké apsú tánaye ca sū́ré 'vocanta carṣaṇáyo vívācaḥ
06.031.02	a	tvád bhiyéndra pā́rthivāni víśvā́cyutā cic cyāvayante rájāṁsi
06.031.02	c	dyā́vākṣā́mā párvatāso vánāni víśvaṁ dr̥ḷhám bhayate ájmann ā́ te
06.031.03	a	tváṁ kútsenābhí śúṣṇam indrāśúṣaṁ yudhya kúyavaṁ gáviṣṭau
06.031.03	c	dáśa prapitvé ádha sū́ryasya muṣāyáś cakrám ávive rápāṁsi
06.031.04	a	tváṁ śatā́ny áva śámbarasya púro jaghanthāpratī́ni dásyoḥ
06.031.04	c	áśikṣo yátra śácyā śacīvo dívodāsāya sunvaté sutakre bharádvājāya gr̥ṇaté vásūni
06.031.05	a	sá satyasatvan mahaté ráṇāya rátham ā́ tiṣṭha tuvinr̥mṇa bhīmám
06.031.05	c	yāhí prapathinn ávasópa madrík prá ca śruta śrāvaya carṣaṇíbhyaḥ
06.032.01	a	ápūrvyā purutámāny asmai mahé vīrā́ya taváse turā́ya
06.032.01	c	virapśíne vajríṇe śáṁtamāni vácāṁsy āsā́ sthávirāya takṣam
06.032.02	a	sá mātárā sū́ryeṇā kavīnā́m ávāsayad rujád ádriṁ gr̥ṇānáḥ
06.032.02	c	svādhī́bhir ŕ̥kvabhir vāvaśāná úd usríyāṇām asr̥jan nidā́nam
06.032.03	a	sá váhnibhir ŕ̥kvabhir góṣu śáśvan mitájñubhiḥ purukŕ̥tvā jigāya
06.032.03	c	púraḥ purohā́ sákhibhiḥ sakhīyán dr̥ḷhā́ ruroja kavíbhiḥ kavíḥ sán
06.032.04	a	sá nīvyāā̀bhir jaritā́ram áchā mahó vā́jebhir mahádbhiś ca śúṣmaiḥ
06.032.04	c	puruvī́rābhir vr̥ṣabha kṣitīnā́m ā́ girvaṇaḥ suvitā́ya prá yāhi
06.032.05	a	sá sárgeṇa śávasā taktó átyair apá índro dakṣiṇatás turāṣā́ṭ
06.032.05	c	itthā́ sr̥jānā́ ánapāvr̥d árthaṁ divé dive viviṣur apramr̥ṣyám
06.033.01	a	yá ójiṣṭha indra táṁ sú no dā mádo vr̥ṣan svabhiṣṭír dā́svān
06.033.01	c	saúvaśvyaṁ yó vanávat sváśvo vr̥trā́ samátsu sāsáhad amítrān
06.033.02	a	tvā́ṁ hīā̀ndrā́vase vívāco hávante carṣaṇáyaḥ śū́rasātau
06.033.02	c	tváṁ víprebhir ví paṇī́m̐r aśāyas tvóta ít sánitā vā́jam árvā
06.033.03	a	tváṁ tā́m̐ indrobháyām̐ amítrān dā́sā vr̥trā́ṇy ā́ryā ca śūra
06.033.03	c	vádhīr váneva súdhitebhir átkair ā́ pr̥tsú darṣi nr̥ṇā́ṁ nr̥tama
06.033.04	a	sá tváṁ na indrā́kavābhir ūtī́ sákhā viśvā́yur avitā́ vr̥dhé bhūḥ
06.033.04	c	svàrṣātā yád dhváyāmasi tvā yúdhyanto nemádhitā pr̥tsú śūra
06.033.05	a	nūnáṁ na indrāparā́ya ca syā bhávā mr̥ḷīká utá no abhíṣṭau
06.033.05	c	itthā́ gr̥ṇánto mahínasya śárman diví ṣyāma pā́rye goṣátamāḥ
06.034.01	a	sáṁ ca tvé jagmúr gíra indra pūrvī́r ví ca tvád yanti vibhvò manīṣā́ḥ
06.034.01	c	purā́ nūnáṁ ca stutáya ŕ̥ṣīṇām paspr̥dhrá índre ádhy ukthārkā́
06.034.02	a	puruhūtó yáḥ purugūrtá ŕ̥bhvām̐ ékaḥ purupraśastó ásti yajñaíḥ
06.034.02	c	rátho ná mahé śávase yujānò 'smā́bhir índro anumā́dyo bhūt
06.034.03	a	ná yáṁ híṁsanti dhītáyo ná vā́ṇīr índraṁ nákṣantī́d abhí vardháyantīḥ
06.034.03	c	yádi stotā́raḥ śatáṁ yát sahásraṁ gr̥ṇánti gírvaṇasaṁ śáṁ tád asmai
06.034.04	a	ásmā etád divy àrcéva māsā́ mimikṣá índre ny àyāmi sómaḥ
06.034.04	c	jánaṁ ná dhánvann abhí sáṁ yád ā́paḥ satrā́ vāvr̥dhur hávanāni yajñaíḥ
06.034.05	a	ásmā etán máhy āṅgūṣám asmā índrāya stotrám matíbhir avāci
06.034.05	c	ásad yáthā mahatí vr̥tratū́rya índro viśvā́yur avitā́ vr̥dháś ca
06.035.01	a	kadā́ bhuvan ráthakṣayāṇi bráhma kadā́ stotré sahasrapoṣyàṁ dāḥ
06.035.01	c	kadā́ stómaṁ vāsayo 'sya rāyā́ kadā́ dhíyaḥ karasi vā́jaratnāḥ
06.035.02	a	kárhi svit tád indra yán nŕ̥bhir nr̥ŕ̥n vīraír vīrā́n nīḷáyāse jáyājī́n
06.035.02	c	tridhā́tu gā́ ádhi jayāsi góṣv índra dyumnáṁ svàrvad dhehy asmé
06.035.03	a	kárhi svit tád indra yáj jaritré viśvápsu bráhma kr̥ṇávaḥ śaviṣṭha
06.035.03	c	kadā́ dhíyo ná niyúto yuvāse kadā́ gómaghā hávanāni gachāḥ
06.035.04	a	sá gómaghā jaritré áśvaścandrā vā́jaśravaso ádhi dhehi pŕ̥kṣaḥ
06.035.04	c	pīpihī́ṣaḥ sudúghām indra dhenúm bharádvājeṣu surúco rurucyāḥ
06.035.05	a	tám ā́ nūnáṁ vr̥jánam anyáthā cic chū́ro yác chakra ví dúro gr̥ṇīṣé
06.035.05	c	mā́ nír araṁ śukradúghasya dhenór āṅgirasā́n bráhmaṇā vipra jinva
06.036.01	a	satrā́ mádāsas táva viśvájanyāḥ satrā́ rā́yó 'dha yé pā́rthivāsaḥ
06.036.01	c	satrā́ vā́jānām abhavo vibhaktā́ yád devéṣu dhāráyathā asuryàm
06.036.02	a	ánu prá yeje jána ójo asya satrā́ dadhire ánu vīryāā̀ya
06.036.02	c	syūmagŕ̥bhe dúdhayé 'rvate ca krátuṁ vr̥ñjanty ápi vr̥trahátye
06.036.03	a	táṁ sadhrī́cīr ūtáyo vŕ̥ṣṇyāni paúṁsyāni niyútaḥ saścur índram
06.036.03	c	samudráṁ ná síndhava uktháśuṣmā uruvyácasaṁ gíra ā́ viśanti
06.036.04	a	sá rāyás khā́m úpa sr̥jā gr̥ṇānáḥ puruścandrásya tvám indra vásvaḥ
06.036.04	c	pátir babhūthā́samo jánānām éko víśvasya bhúvanasya rā́jā
06.036.05	a	sá tú śrudhi śrútyā yó duvoyúr dyaúr ná bhū́mābhí rā́yo aryáḥ
06.036.05	c	áso yáthā naḥ śávasā cakānó yugé yuge váyasā cékitānaḥ
06.037.01	a	arvā́g ráthaṁ viśvávāraṁ ta ugréndra yuktā́so hárayo vahantu
06.037.01	c	kīríś cid dhí tvā hávate svàrvān r̥dhīmáhi sadhamā́das te adyá
06.037.02	a	pró dróṇe hárayaḥ kármāgman punānā́sa ŕ̥jyanto abhūvan
06.037.02	c	índro no asyá pūrvyáḥ papīyād dyukṣó mádasya somyásya rā́jā
06.037.03	a	āsasrāṇā́saḥ śavasānám áchéndraṁ sucakré rathyāā̀so áśvāḥ
06.037.03	c	abhí śráva ŕ̥jyanto vaheyur nū́ cin nú vāyór amŕ̥taṁ ví dasyet
06.037.04	a	váriṣṭho asya dákṣiṇām iyartī́ndro maghónāṁ tuvikūrmítamaḥ
06.037.04	c	yáyā vajrivaḥ pariyā́sy áṁho maghā́ ca dhr̥ṣṇo dáyase ví sūrī́n
06.037.05	a	índro vā́jasya sthávirasya dāténdro gīrbhír vardhatāṁ vr̥ddhámahāḥ
06.037.05	c	índro vr̥tráṁ hániṣṭho astu sátvā́ tā́ sūríḥ pr̥ṇati tū́tujānaḥ
06.038.01	a	ápād itá úd u naś citrátamo mahī́m bharṣad dyumátīm índrahūtim
06.038.01	c	pányasīṁ dhītíṁ daívyasya yā́mañ jánasya rātíṁ vanate sudā́nuḥ
06.038.02	a	dūrā́c cid ā́ vasato asya kárṇā ghóṣād índrasya tanyati bruvāṇáḥ
06.038.02	c	éyám enaṁ deváhūtir vavr̥tyān madryàg índram iyám r̥cyámānā
06.038.03	a	táṁ vo dhiyā́ paramáyā purājā́m ajáram índram abhy ànūṣy arkaíḥ
06.038.03	c	bráhmā ca gíro dadhiré sám asmin mahā́ṁś ca stómo ádhi vardhad índre
06.038.04	a	várdhād yáṁ yajñá utá sóma índraṁ várdhād bráhma gíra ukthā́ ca mánma
06.038.04	c	várdhā́hainam uṣáso yā́mann aktór várdhān mā́sāḥ śarádo dyā́va índram
06.038.05	a	evā́ jajñānáṁ sáhase ásāmi vāvr̥dhānáṁ rā́dhase ca śrutā́ya
06.038.05	c	mahā́m ugrám ávase vipra nūnám ā́ vivāsema vr̥tratū́ryeṣu
06.039.01	a	mandrásya kavér divyásya váhner vípramanmano vacanásya mádhvaḥ
06.039.01	c	ápā nas tásya sacanásya devéṣo yuvasva gr̥ṇaté góagrāḥ
06.039.02	a	ayám uśānáḥ páry ádrim usrā́ r̥tádhītibhir r̥tayúg yujānáḥ
06.039.02	c	rujád árugṇaṁ ví valásya sā́num paṇī́m̐r vácobhir abhí yodhad índraḥ
06.039.03	a	ayáṁ dyotayad adyúto vy àktū́n doṣā́ vástoḥ śaráda índur indra
06.039.03	c	imáṁ ketúm adadhur nū́ cid áhnāṁ śúcijanmana uṣásaś cakāra
06.039.04	a	ayáṁ rocayad arúco rucānò 'yáṁ vāsayad vy r̥̀téna pūrvī́ḥ
06.039.04	c	ayám īyata r̥tayúgbhir áśvaiḥ svarvídā nā́bhinā carṣaṇiprā́ḥ
06.039.05	a	nū́ gr̥ṇānó gr̥ṇaté pratna rājann íṣaḥ pinva vasudéyāya pūrvī́ḥ
06.039.05	c	apá óṣadhīr aviṣā́ vánāni gā́ árvato nr̥ŕ̥n r̥cáse rirīhi
06.040.01	a	índra píba túbhyaṁ sutó mádāyā́va sya hárī ví mucā sákhāyā
06.040.01	c	utá prá gāya gaṇá ā́ niṣádyā́thā yajñā́ya gr̥ṇaté váyo dhāḥ
06.040.02	a	ásya piba yásya jajñāná indra mádāya krátve ápibo virapśin
06.040.02	c	tám u te gā́vo nára ā́po ádrir índuṁ sám ahyan pītáye sám asmai
06.040.03	a	sámiddhe agnaú sutá indra sóma ā́ tvā vahantu hárayo váhiṣṭhāḥ
06.040.03	c	tvāyatā́ mánasā johavīmī́ndrā́ yāhi suvitā́ya mahé naḥ
06.040.04	a	ā́ yāhi śáśvad uśatā́ yayāthéndra mahā́ mánasā somapéyam
06.040.04	c	úpa bráhmāṇi śr̥ṇava imā́ nó 'thā te yajñás tanvè váyo dhāt
06.040.05	a	yád indra diví pā́rye yád ŕ̥dhag yád vā své sádane yátra vā́si
06.040.05	c	áto no yajñám ávase niyútvān sajóṣāḥ pāhi girvaṇo marúdbhiḥ
06.041.01	a	áheḷamāna úpa yāhi yajñáṁ túbhyam pavanta índavaḥ sutā́saḥ
06.041.01	c	gā́vo ná vajrin svám óko áchéndrā́ gahi prathamó yajñíyānām
06.041.02	a	yā́ te kākút súkr̥tā yā́ váriṣṭhā yáyā śáśvat píbasi mádhva ūrmím
06.041.02	c	táyā pāhi prá te adhvaryúr asthāt sáṁ te vájro vartatām indra gavyúḥ
06.041.03	a	eṣá drapsó vr̥ṣabhó viśvárūpa índrāya vŕ̥ṣṇe sám akāri sómaḥ
06.041.03	c	etám piba hariva sthātar ugra yásyéśiṣe pradívi yás te ánnam
06.041.04	a	sutáḥ sómo ásutād indra vásyān ayáṁ śréyāñ cikitúṣe ráṇāya
06.041.04	c	etáṁ titirva úpa yāhi yajñáṁ téna víśvās táviṣīr ā́ pr̥ṇasva
06.041.05	a	hváyāmasi tvéndra yāhy arvā́ṅ áraṁ te sómas tanvè bhavāti
06.041.05	c	śátakrato mādáyasvā sutéṣu prā́smā́m̐ ava pŕ̥tanāsu prá vikṣú
06.042.01	a	práty asmai pípīṣate víśvāni vidúṣe bhara
06.042.01	c	araṁgamā́ya jágmayé 'paścāddaghvane náre
06.042.02	a	ém enam pratyétana sómebhiḥ somapā́tamam
06.042.02	c	ámatrebhir r̥jīṣíṇam índraṁ sutébhir índubhiḥ
06.042.03	a	yádī sutébhir índubhiḥ sómebhiḥ pratibhū́ṣatha
06.042.03	c	védā víśvasya médhiro dhr̥ṣát táṁ tam íd éṣate
06.042.04	a	asmā́ asmā íd ándhasó 'dhvaryo prá bharā sutám
06.042.04	c	kuvít samasya jényasya śárdhato 'bhíśaster avaspárat
06.043.01	a	yásya tyác chámbaram máde dívodāsāya randháyaḥ
06.043.01	c	ayáṁ sá sóma indra te sutáḥ píba
06.043.02	a	yásya tīvrasútam mádam mádhyam ántaṁ ca rákṣase
06.043.02	c	ayáṁ sá sóma indra te sutáḥ píba
06.043.03	a	yásya gā́ antár áśmano máde dr̥ḷhā́ avā́sr̥jaḥ
06.043.03	c	ayáṁ sá sóma indra te sutáḥ píba
06.043.04	a	yásya mandānó ándhaso mā́ghonaṁ dadhiṣé śávaḥ
06.043.04	c	ayáṁ sá sóma indra te sutáḥ píba
06.044.01	a	yó rayivo rayíṁtamo yó dyumnaír dyumnávattamaḥ
06.044.01	c	sómaḥ sutáḥ sá indra té 'sti svadhāpate mádaḥ
06.044.02	a	yáḥ śagmás tuviśagma te rāyó dāmā́ matīnā́m
06.044.02	c	sómaḥ sutáḥ sá indra té 'sti svadhāpate mádaḥ
06.044.03	a	yéna vr̥ddhó ná śávasā turó ná svā́bhir ūtíbhiḥ
06.044.03	c	sómaḥ sutáḥ sá indra té 'sti svadhāpate mádaḥ
06.044.04	a	tyám u vo áprahaṇaṁ gr̥ṇīṣé śávasas pátim
06.044.04	c	índraṁ viśvāsā́haṁ náram máṁhiṣṭhaṁ viśvácarṣaṇim
06.044.05	a	yáṁ vardháyantī́d gíraḥ pátiṁ turásya rā́dhasaḥ
06.044.05	c	tám ín nv àsya ródasī devī́ śúṣmaṁ saparyataḥ
06.044.06	a	tád va ukthásya barháṇéndrāyopastr̥ṇīṣáṇi
06.044.06	c	vípo ná yásyotáyo ví yád róhanti sakṣítaḥ
06.044.07	a	ávidad dákṣam mitró návīyān papānó devébhyo vásyo acait
06.044.07	c	sasavā́n staulā́bhir dhautárībhir uruṣyā́ pāyúr abhavat sákhibhyaḥ
06.044.08	a	r̥tásya pathí vedhā́ apāyi śriyé mánāṁsi devā́so akran
06.044.08	c	dádhāno nā́ma mahó vácobhir vápur dr̥śáye venyó vy āā̀vaḥ
06.044.09	a	dyumáttamaṁ dákṣaṁ dhehy asmé sédhā jánānām pūrvī́r árātīḥ
06.044.09	c	várṣīyo váyaḥ kr̥ṇuhi śácībhir dhánasya sātā́v asmā́m̐ aviḍḍhi
06.044.10	a	índra túbhyam ín maghavann abhūma vayáṁ dātré harivo mā́ ví venaḥ
06.044.10	c	nákir āpír dadr̥śe martyatrā́ kím aṅgá radhracódanaṁ tvāhuḥ
06.044.11	a	mā́ jásvane vr̥ṣabha no rarīthā mā́ te revátaḥ sakhyé riṣāma
06.044.11	c	pūrvī́ṣ ṭa indra niṣṣídho jáneṣu jahy ásuṣvīn prá vr̥hā́pr̥ṇataḥ
06.044.12	a	úd abhrā́ṇīva stanáyann iyartī́ndro rā́dhāṁsy áśvyāni gávyā
06.044.12	c	tvám asi pradívaḥ kārúdhāyā mā́ tvādāmā́na ā́ dabhan maghónaḥ
06.044.13	a	ádhvaryo vīra prá mahé sutā́nām índrāya bhara sá hy àsya rā́jā
06.044.13	c	yáḥ pūrvyā́bhir utá nū́tanābhir gīrbhír vāvr̥dhé gr̥ṇatā́m ŕ̥ṣīṇām
06.044.14	a	asyá máde purú várpāṁsi vidvā́n índro vr̥trā́ṇy apratī́ jaghāna
06.044.14	c	tám u prá hoṣi mádhumantam asmai sómaṁ vīrā́ya śipríṇe píbadhyai
06.044.15	a	pā́tā sutám índro astu sómaṁ hántā vr̥tráṁ vájreṇa mandasānáḥ
06.044.15	c	gántā yajñám parāvátaś cid áchā vásur dhīnā́m avitā́ kārúdhāyāḥ
06.044.16	a	idáṁ tyát pā́tram indrapā́nam índrasya priyám amŕ̥tam apāyi
06.044.16	c	mátsad yáthā saumanasā́ya deváṁ vy àsmád dvéṣo yuyávad vy áṁhaḥ
06.044.17	a	enā́ mandānó jahí śūra śátrūñ jāmím ájāmim maghavann amítrān
06.044.17	c	abhiṣeṇā́m̐ abhy āā̀dédiśānān párāca indra prá mr̥ṇā jahī́ ca
06.044.18	a	āsú ṣmā ṇo maghavann indra pr̥tsv àsmábhyam máhi várivaḥ sugáṁ kaḥ
06.044.18	c	apā́ṁ tokásya tánayasya jeṣá índra sūrī́n kr̥ṇuhí smā no ardhám
06.044.19	a	ā́ tvā hárayo vŕ̥ṣaṇo yujānā́ vŕ̥ṣarathāso vŕ̥ṣaraśmayó 'tyāḥ
06.044.19	c	asmatrā́ñco vŕ̥ṣaṇo vajravā́ho vŕ̥ṣṇe mádāya suyújo vahantu
06.044.20	a	ā́ te vr̥ṣan vŕ̥ṣaṇo dróṇam asthur ghr̥taprúṣo nórmáyo mádantaḥ
06.044.20	c	índra prá túbhyaṁ vŕ̥ṣabhiḥ sutā́nāṁ vŕ̥ṣṇe bharanti vr̥ṣabhā́ya sómam
06.044.21	a	vŕ̥ṣāsi divó vr̥ṣabháḥ pr̥thivyā́ vŕ̥ṣā síndhūnāṁ vr̥ṣabhá stíyānām
06.044.21	c	vŕ̥ṣṇe ta índur vr̥ṣabha pīpāya svādū́ ráso madhupéyo várāya
06.044.22	a	ayáṁ deváḥ sáhasā jā́yamāna índreṇa yujā́ paṇím astabhāyat
06.044.22	c	ayáṁ svásya pitúr ā́yudhānī́ndur amuṣṇād áśivasya māyā́ḥ
06.044.23	a	ayám akr̥ṇod uṣásaḥ supátnīr ayáṁ sū́rye adadhāj jyótir antáḥ
06.044.23	c	ayáṁ tridhā́tu diví rocanéṣu tritéṣu vindad amŕ̥taṁ nígūḷham
06.044.24	a	ayáṁ dyā́vāpr̥thivī́ ví ṣkabhāyad ayáṁ rátham ayunak saptáraśmim
06.044.24	c	ayáṁ góṣu śácyā pakvám antáḥ sómo dādhāra dáśayantram útsam
06.045.01	a	yá ā́nayat parāvátaḥ súnītī turváśaṁ yádum
06.045.01	c	índraḥ sá no yúvā sákhā
06.045.02	a	avipré cid váyo dádhad anāśúnā cid árvatā
06.045.02	c	índro jétā hitáṁ dhánam
06.045.03	a	mahī́r asya práṇītayaḥ pūrvī́r utá práśastayaḥ
06.045.03	c	nā́sya kṣīyanta ūtáyaḥ
06.045.04	a	sákhāyo bráhmavāhasé 'rcata prá ca gāyata
06.045.04	c	sá hí naḥ prámatir mahī́
06.045.05	a	tvám ékasya vr̥trahann avitā́ dváyor asi
06.045.05	c	utédŕ̥śe yáthā vayám
06.045.06	a	náyasī́d v áti dvíṣaḥ kr̥ṇóṣy ukthaśaṁsínaḥ
06.045.06	c	nŕ̥bhiḥ suvī́ra ucyase
06.045.07	a	brahmā́ṇam bráhmavāhasaṁ gīrbhíḥ sákhāyam r̥gmíyam
06.045.07	c	gā́ṁ ná doháse huve
06.045.08	a	yásya víśvāni hástayor ūcúr vásūni ní dvitā́
06.045.08	c	vīrásya pr̥tanāṣáhaḥ
06.045.09	a	ví dr̥ḷhā́ni cid adrivo jánānāṁ śacīpate
06.045.09	c	vr̥há māyā́ anānata
06.045.10	a	tám u tvā satya somapā índra vājānām pate
06.045.10	c	áhūmahi śravasyávaḥ
06.045.11	a	tám u tvā yáḥ purā́sitha yó vā nūnáṁ hité dháne
06.045.11	c	hávyaḥ sá śrudhī hávam
06.045.12	a	dhībhír árvadbhir árvato vā́jām̐ indra śravā́yyān
06.045.12	c	tváyā jeṣma hitáṁ dhánam
06.045.13	a	ábhūr u vīra girvaṇo mahā́m̐ indra dháne hité
06.045.13	c	bháre vitantasā́yyaḥ
06.045.14	a	yā́ ta ūtír amitrahan makṣū́javastamā́sati
06.045.14	c	táyā no hinuhī rátham
06.045.15	a	sá ráthena rathī́tamo 'smā́kenābhiyúgvanā
06.045.15	c	jéṣi jiṣṇo hitáṁ dhánam
06.045.16	a	yá éka ít tám u ṣṭuhi kr̥ṣṭīnā́ṁ vícarṣaṇiḥ
06.045.16	c	pátir jajñé vŕ̥ṣakratuḥ
06.045.17	a	yó gr̥ṇatā́m íd ā́sithāpír ūtī́ śiváḥ sákhā
06.045.17	c	sá tváṁ na indra mr̥ḷaya
06.045.18	a	dhiṣvá vájraṁ gábhastyo rakṣohátyāya vajrivaḥ
06.045.18	c	sāsahīṣṭhā́ abhí spŕ̥dhaḥ
06.045.19	a	pratnáṁ rayīṇā́ṁ yújaṁ sákhāyaṁ kīricódanam
06.045.19	c	bráhmavāhastamaṁ huve
06.045.20	a	sá hí víśvāni pā́rthivām̐ éko vásūni pátyate
06.045.20	c	gírvaṇastamo ádhriguḥ
06.045.21	a	sá no niyúdbhir ā́ pr̥ṇa kā́maṁ vā́jebhir aśvíbhiḥ
06.045.21	c	gómadbhir gopate dhr̥ṣát
06.045.22	a	tád vo gāya suté sácā puruhūtā́ya sátvane
06.045.22	c	śáṁ yád gáve ná śākíne
06.045.23	a	ná ghā vásur ní yamate dānáṁ vā́jasya gómataḥ
06.045.23	c	yát sīm úpa śrávad gíraḥ
06.045.24	a	kuvítsasya prá hí vrajáṁ gómantaṁ dasyuhā́ gámat
06.045.24	c	śácībhir ápa no varat
06.045.25	a	imā́ u tvā śatakrato 'bhí prá ṇonuvur gíraḥ
06.045.25	c	índra vatsáṁ ná mātáraḥ
06.045.26	a	dūṇā́śaṁ sakhyáṁ táva gaúr asi vīra gavyaté
06.045.26	c	áśvo aśvāyaté bhava
06.045.27	a	sá mandasvā hy ándhaso rā́dhase tanvāā̀ mahé
06.045.27	c	ná stotā́raṁ nidé karaḥ
06.045.28	a	imā́ u tvā suté sute nákṣante girvaṇo gíraḥ
06.045.28	c	vatsáṁ gā́vo ná dhenávaḥ
06.045.29	a	purūtámam purūṇā́ṁ stotr̥r̥ṇā́ṁ vívāci
06.045.29	c	vā́jebhir vājayatā́m
06.045.30	a	asmā́kam indra bhūtu te stómo vā́hiṣṭho ántamaḥ
06.045.30	c	asmā́n rāyé mahé hinu
06.045.31	a	ádhi br̥búḥ paṇīnā́ṁ várṣiṣṭhe mūrdhánn asthāt
06.045.31	c	urúḥ kákṣo ná gāṅgyáḥ
06.045.32	a	yásya vāyór iva dravád bhadrā́ rātíḥ sahasríṇī
06.045.32	c	sadyó dānā́ya máṁhate
06.045.33	a	tát sú no víśve aryá ā́ sádā gr̥ṇanti kārávaḥ
06.045.33	c	br̥búṁ sahasradā́tamaṁ sūríṁ sahasrasā́tamam
06.046.01	a	tvā́m íd dhí hávāmahe sātā́ vā́jasya kārávaḥ
06.046.01	c	tvā́ṁ vr̥tréṣv indra sátpatiṁ náras tvā́ṁ kā́ṣṭhāsv árvataḥ
06.046.02	a	sá tváṁ naś citra vajrahasta dhr̥ṣṇuyā́ mahá stavānó adrivaḥ
06.046.02	c	gā́m áśvaṁ rathyàm indra sáṁ kira satrā́ vā́jaṁ ná jigyúṣe
06.046.03	a	yáḥ satrāhā́ vícarṣaṇir índraṁ táṁ hūmahe vayám
06.046.03	c	sáhasramuṣka túvinr̥mṇa sátpate bhávā samátsu no vr̥dhé
06.046.04	a	bā́dhase jánān vr̥ṣabhéva manyúnā ghŕ̥ṣau mīḷhá r̥cīṣama
06.046.04	c	asmā́kam bodhy avitā́ mahādhané tanū́ṣv apsú sū́rye
06.046.05	a	índra jyéṣṭhaṁ na ā́ bharam̐ ójiṣṭham pápuri śrávaḥ
06.046.05	c	yénemé citra vajrahasta ródasī óbhé suśipra prā́ḥ
06.046.06	a	tvā́m ugrám ávase carṣaṇīsáhaṁ rā́jan devéṣu hūmahe
06.046.06	c	víśvā sú no vithurā́ pibdanā́ vaso 'mítrān suṣáhān kr̥dhi
06.046.07	a	yád indra nā́huṣīṣv ā́m̐ ójo nr̥mṇáṁ ca kr̥ṣṭíṣu
06.046.07	c	yád vā páñca kṣitīnā́ṁ dyumnám ā́ bhara satrā́ víśvāni paúṁsyā
06.046.08	a	yád vā tr̥kṣaú maghavan druhyā́v ā́ jáne yát pūraú kác ca vŕ̥ṣṇyam
06.046.08	c	asmábhyaṁ tád rirīhi sáṁ nr̥ṣā́hye 'mítrān pr̥tsú turváṇe
06.046.09	a	índra tridhā́tu śaraṇáṁ trivárūthaṁ svastimát
06.046.09	c	chardír yacha maghávadbhyaś ca máhyaṁ ca yāváyā didyúm ebhyaḥ
06.046.10	a	yé gavyatā́ mánasā śátrum ādabhúr abhipraghnánti dhr̥ṣṇuyā́
06.046.10	c	ádha smā no maghavann indra girvaṇas tanūpā́ ántamo bhava
06.046.11	a	ádha smā no vr̥dhé bhavéndra nāyám avā yudhí
06.046.11	c	yád antárikṣe patáyanti parṇíno didyávas tigmámūrdhānaḥ
06.046.12	a	yátra śū́rāsas tanvò vitanvaté priyā́ śárma pitr̥r̥ṇā́m
06.046.12	c	ádha smā yacha tanvè táne ca chardír acíttaṁ yāváya dvéṣaḥ
06.046.13	a	yád indra sárge árvataś codáyāse mahādhané
06.046.13	c	asamané ádhvani vr̥jiné pathí śyenā́m̐ iva śravasyatáḥ
06.046.14	a	síndhūm̐r iva pravaṇá āśuyā́ yató yádi klóśam ánu ṣváṇi
06.046.14	c	ā́ yé váyo ná várvr̥taty ā́miṣi gr̥bhītā́ bāhvór gávi
06.047.01	a	svādúṣ kílāyám mádhumām̐ utā́yáṁ tīvráḥ kílāyáṁ rásavām̐ utā́yám
06.047.01	c	utó nv àsyá papivā́ṁsam índraṁ ná káś caná sahata āhavéṣu
06.047.02	a	ayáṁ svādúr ihá mádiṣṭha āsa yásyéndro vr̥trahátye mamā́da
06.047.02	c	purū́ṇi yáś cyautnā́ śámbarasya ví navatíṁ náva ca dehyò hán
06.047.03	a	ayám me pītá úd iyarti vā́cam ayám manīṣā́m uśatī́m ajīgaḥ
06.047.03	c	ayáṁ ṣáḷ urvī́r amimīta dhī́ro ná yā́bhyo bhúvanaṁ kác canā́ré
06.047.04	a	ayáṁ sá yó varimā́ṇam pr̥thivyā́ varṣmā́ṇaṁ divó ákr̥ṇod ayáṁ sáḥ
06.047.04	c	ayám pīyū́ṣaṁ tisŕ̥ṣu pravátsu sómo dādhārorv àntárikṣam
06.047.05	a	ayáṁ vidac citradŕ̥śīkam árṇaḥ śukrásadmanām uṣásām ánīke
06.047.05	c	ayám mahā́n mahatā́ skámbhanenód dyā́m astabhnād vr̥ṣabhó marútvān
06.047.06	a	dhr̥ṣát piba kaláśe sómam indra vr̥trahā́ śūra samaré vásūnām
06.047.06	c	mā́dhyaṁdine sávana ā́ vr̥ṣasva rayisthā́no rayím asmā́su dhehi
06.047.07	a	índra prá ṇaḥ puraetéva paśya prá no naya prataráṁ vásyo ácha
06.047.07	c	bhávā supāró atipārayó no bhávā súnītir utá vāmánītiḥ
06.047.08	a	urúṁ no lokám ánu neṣi vidvā́n svàrvaj jyótir ábhayaṁ svastí
06.047.08	c	r̥ṣvā́ ta indra sthávirasya bāhū́ úpa stheyāma śaraṇā́ br̥hántā
06.047.09	a	váriṣṭhe na indra vandhúre dhā váhiṣṭhayoḥ śatāvann áśvayor ā́
06.047.09	c	íṣam ā́ vakṣīṣā́ṁ várṣiṣṭhām mā́ nas tārīn maghavan rā́yo aryáḥ
06.047.10	a	índra mr̥ḷá máhyaṁ jīvā́tum icha codáya dhíyam áyaso ná dhā́rām
06.047.10	c	yát kíṁ cāháṁ tvāyúr idáṁ vádāmi táj juṣasva kr̥dhí mā devávantam
06.047.11	a	trātā́ram índram avitā́ram índraṁ háve have suhávaṁ śū́ram índram
06.047.11	c	hváyāmi śakrám puruhūtám índraṁ svastí no maghávā dhātv índraḥ
06.047.12	a	índraḥ sutrā́mā svávām̐ ávobhiḥ sumr̥ḷīkó bhavatu viśvávedāḥ
06.047.12	c	bā́dhatāṁ dvéṣo ábhayaṁ kr̥ṇotu suvī́ryasya pátayaḥ syāma
06.047.13	a	tásya vayáṁ sumataú yajñíyasyā́pi bhadré saumanasé syāma
06.047.13	c	sá sutrā́mā svávām̐ índro asmé ārā́c cid dvéṣaḥ sanutár yuyotu
06.047.14	a	áva tvé indra praváto nórmír gíro bráhmāṇi niyúto dhavante
06.047.14	c	urū́ ná rā́dhaḥ sávanā purū́ṇy apó gā́ vajrin yuvase sám índūn
06.047.15	a	ká īṁ stavat káḥ pr̥ṇāt kó yajāte yád ugrám ín maghávā viśváhā́vet
06.047.15	c	pā́dāv iva prahárann anyám anyaṁ kr̥ṇóti pū́rvam áparaṁ śácībhiḥ
06.047.16	a	śr̥ṇvé vīrá ugrám ugraṁ damāyánn anyám anyam atinenīyámānaḥ
06.047.16	c	edhamānadvíḷ ubháyasya rā́jā coṣkūyáte víśa índro manuṣyāā̀n
06.047.17	a	párā pū́rveṣāṁ sakhyā́ vr̥ṇakti vitárturāṇo áparebhir eti
06.047.17	c	ánānubhūtīr avadhūnvānáḥ pūrvī́r índraḥ śarádas tartarīti
06.047.18	a	rūpáṁ rūpam prátirūpo babhūva tád asya rūpám praticákṣaṇāya
06.047.18	c	índro māyā́bhiḥ pururū́pa īyate yuktā́ hy àsya hárayaḥ śatā́ dáśa
06.047.19	a	yujānó harítā ráthe bhū́ri tváṣṭehá rājati
06.047.19	c	kó viśvā́hā dviṣatáḥ pákṣa āsata utā́sīneṣu sūríṣu
06.047.20	a	agavyūtí kṣétram ā́ganma devā urvī́ satī́ bhū́mir aṁhūraṇā́bhūt
06.047.20	c	bŕ̥haspate prá cikitsā gáviṣṭāv itthā́ saté jaritrá indra pánthām
06.047.21	a	divé dive sadŕ̥śīr anyám árdhaṁ kr̥ṣṇā́ asedhad ápa sádmano jā́ḥ
06.047.21	c	áhan dāsā́ vr̥ṣabhó vasnayántodávraje varcínaṁ śámbaraṁ ca
06.047.22	a	prastoká ín nú rā́dhasas ta indra dáśa kóśayīr dáśa vājíno 'dāt
06.047.22	c	dívodāsād atithigvásya rā́dhaḥ śāmbaráṁ vásu práty agrabhīṣma
06.047.23	a	dáśā́śvān dáśa kóśān dáśa vástrā́dhibhojanā
06.047.23	c	dáśo hiraṇyapiṇḍā́n dívodāsād asāniṣam
06.047.24	a	dáśa ráthān práṣṭimataḥ śatáṁ gā́ átharvabhyaḥ
06.047.24	c	aśvatháḥ pāyáve 'dāt
06.047.25	a	máhi rā́dho viśvájanyaṁ dádhānān bharádvājān sārñjayó abhy àyaṣṭa
06.047.26	a	vánaspate vīḍvàṅgo hí bhūyā́ asmátsakhā pratáraṇaḥ suvī́raḥ
06.047.26	c	góbhiḥ sáṁnaddho asi vīḷáyasvāsthātā́ te jayatu jétvāni
06.047.27	a	divás pr̥thivyā́ḥ páry ója údbhr̥taṁ vánaspátibhyaḥ páry ā́bhr̥taṁ sáhaḥ
06.047.27	c	apā́m ojmā́nam pári góbhir ā́vr̥tam índrasya vájraṁ havíṣā ráthaṁ yaja
06.047.28	a	índrasya vájro marútām ánīkam mitrásya gárbho váruṇasya nā́bhiḥ
06.047.28	c	sémā́ṁ no havyádātiṁ juṣāṇó déva ratha práti havyā́ gr̥bhāya
06.047.29	a	úpa śvāsaya pr̥thivī́m utá dyā́m purutrā́ te manutāṁ víṣṭhitaṁ jágat
06.047.29	c	sá dundubhe sajū́r índreṇa devaír dūrā́d dávīyo ápa sedha śátrūn
06.047.30	a	ā́ krandaya bálam ójo na ā́ dhā ní ṣṭanihi duritā́ bā́dhamānaḥ
06.047.30	c	ápa protha dundubhe duchúnā itá índrasya muṣṭír asi vīḷáyasva
06.047.31	a	ā́mū́r aja pratyā́vartayemā́ḥ ketumád dundubhír vāvadīti
06.047.31	c	sám áśvaparṇāś cáranti no náro 'smā́kam indra rathíno jayantu
06.048.01	a	yajñā́ yajñā vo agnáye girā́ girā ca dákṣase
06.048.01	c	prá pra vayám amŕ̥taṁ jātávedasam priyám mitráṁ ná śaṁsiṣam
06.048.02	a	ūrjó nápātaṁ sá hinā́yám asmayúr dā́śema havyádātaye
06.048.02	c	bhúvad vā́jeṣv avitā́ bhúvad vr̥dhá utá trātā́ tanū́nām
06.048.03	a	vŕ̥ṣā hy àgne ajáro mahā́n vibhā́sy arcíṣā
06.048.03	c	ájasreṇa śocíṣā śóśucac chuce sudītíbhiḥ sú dīdihi
06.048.04	a	mahó devā́n yájasi yákṣy ānuṣák táva krátvotá daṁsánā
06.048.04	c	arvā́caḥ sīṁ kr̥ṇuhy agné 'vase rā́sva vā́jotá vaṁsva
06.048.05	a	yám ā́po ádrayo vánā gárbham r̥tásya píprati
06.048.05	c	sáhasā yó mathitó jā́yate nŕ̥bhiḥ pr̥thivyā́ ádhi sā́navi
06.048.06	a	ā́ yáḥ papraú bhānúnā ródasī ubhé dhūména dhāvate diví
06.048.06	c	tirás támo dadr̥śa ū́rmyāsv ā́ śyāvā́sv aruṣó vŕ̥ṣā́ śyāvā́ aruṣó vŕ̥ṣā
06.048.07	a	br̥hádbhir agne arcíbhiḥ śukréṇa deva śocíṣā
06.048.07	c	bharádvāje samidhānó yaviṣṭhya reván naḥ śukra dīdihi dyumát pāvaka dīdihi
06.048.08	a	víśvāsāṁ gr̥hápatir viśā́m asi tvám agne mā́nuṣīṇām
06.048.08	c	śatám pūrbhír yaviṣṭha pāhy áṁhasaḥ sameddhā́raṁ śatáṁ hímā stotŕ̥bhyo yé ca dádati
06.048.09	a	tváṁ naś citrá ūtyā́ váso rā́dhāṁsi codaya
06.048.09	c	asyá rāyás tvám agne rathī́r asi vidā́ gādháṁ tucé tú naḥ
06.048.10	a	párṣi tokáṁ tánayam partŕ̥bhiṣ ṭvám ádabdhair áprayutvabhiḥ
06.048.10	c	ágne héḷāṁsi daívyā yuyodhi nó 'devāni hvárāṁsi ca
06.048.11	a	ā́ sakhāyaḥ sabardúghāṁ dhenúm ajadhvam úpa návyasā vácaḥ
06.048.11	c	sr̥jádhvam ánapasphurām
06.048.12	a	yā́ śárdhāya mā́rutāya svábhānave śrávó 'mr̥tyu dhúkṣata
06.048.12	c	yā́ mr̥ḷīké marútāṁ turā́ṇāṁ yā́ sumnaír evayā́varī
06.048.13	a	bharádvājāyā́va dhukṣata dvitā́
06.048.13	b	dhenúṁ ca viśvádohasam íṣaṁ ca viśvábhojasam
06.048.14	a	táṁ va índraṁ ná sukrátuṁ váruṇam iva māyínam
06.048.14	c	aryamáṇaṁ ná mandráṁ sr̥prábhojasaṁ víṣṇuṁ ná stuṣa ādíśe
06.048.15	a	tveṣáṁ śárdho ná mā́rutaṁ tuviṣváṇy anarvā́ṇam pūṣáṇaṁ sáṁ yáthā śatā́
06.048.15	c	sáṁ sahásrā kā́riṣac carṣaṇíbhya ā́m̐ āvír gūḷhā́ vásū karat suvédā no vásū karat
06.048.16	a	ā́ mā pūṣann úpa drava śáṁsiṣaṁ nú te apikarṇá āghr̥ṇe
06.048.16	c	aghā́ aryó árātayaḥ
06.048.17	a	mā́ kākambī́ram úd vr̥ho vánaspátim áśastīr ví hí nī́naśaḥ
06.048.17	c	mótá sū́ro áha evā́ caná grīvā́ ādádhate véḥ
06.048.18	a	dŕ̥ter iva te 'vr̥kám astu sakhyám
06.048.18	b	áchidrasya dadhanvátaḥ súpūrṇasya dadhanvátaḥ
06.048.19	a	paró hí mártyair ási samó devaír utá śriyā́
06.048.19	c	abhí khyaḥ pūṣan pŕ̥tanāsu nas tvám ávā nūnáṁ yáthā purā́
06.048.20	a	vāmī́ vāmásya dhūtayaḥ práṇītir astu sūnŕ̥tā
06.048.20	c	devásya vā maruto mártyasya vejānásya prayajyavaḥ
06.048.21	a	sadyáś cid yásya carkr̥tíḥ pári dyā́ṁ devó naíti sū́ryaḥ
06.048.21	c	tveṣáṁ śávo dadhire nā́ma yajñíyam marúto vr̥traháṁ śávo jyéṣṭhaṁ vr̥traháṁ śávaḥ
06.048.22	a	sakŕ̥d dha dyaúr ajāyata sakŕ̥d bhū́mir ajāyata
06.048.22	c	pŕ̥śnyā dugdháṁ sakŕ̥t páyas tád anyó nā́nu jāyate
06.049.01	a	stuṣé jánaṁ suvratáṁ návyasībhir gīrbhír mitrā́váruṇā sumnayántā
06.049.01	c	tá ā́ gamantu tá ihá śruvantu sukṣatrā́so váruṇo mitró agníḥ
06.049.02	a	viśó viśa ī́ḍyam adhvaréṣv ádr̥ptakratum aratíṁ yuvatyóḥ
06.049.02	c	diváḥ śíśuṁ sáhasaḥ sūnúm agníṁ yajñásya ketúm aruṣáṁ yájadhyai
06.049.03	a	aruṣásya duhitárā vírūpe stŕ̥bhir anyā́ pipiśé sū́ro anyā́
06.049.03	c	mithastúrā vicárantī pāvaké mánma śrutáṁ nakṣata r̥cyámāne
06.049.04	a	prá vāyúm áchā br̥hatī́ manīṣā́ br̥hádrayiṁ viśvávāraṁ rathaprā́m
06.049.04	c	dyutádyāmā niyútaḥ pátyamānaḥ kavíḥ kavím iyakṣasi prayajyo
06.049.05	a	sá me vápuś chadayad aśvínor yó rátho virúkmān mánasā yujānáḥ
06.049.05	c	yéna narā nāsatyeṣayádhyai vartír yāthás tánayāya tmáne ca
06.049.06	a	párjanyavātā vr̥ṣabhā pr̥thivyā́ḥ púrīṣāṇi jinvatam ápyāni
06.049.06	c	sátyaśrutaḥ kavayo yásya gīrbhír jágata sthātar jágad ā́ kr̥ṇudhvam
06.049.07	a	pā́vīravī kanyāā̀ citrā́yuḥ sárasvatī vīrápatnī dhíyaṁ dhāt
06.049.07	c	gnā́bhir áchidraṁ śaraṇáṁ sajóṣā durādhárṣaṁ gr̥ṇaté śárma yaṁsat
06.049.08	a	pathás pathaḥ páripatiṁ vacasyā́ kā́mena kr̥tó abhy āā̀naḷ arkám
06.049.08	c	sá no rāsac churúdhaś candrā́grā dhíyaṁ dhiyaṁ sīṣadhāti prá pūṣā́
06.049.09	a	prathamabhā́jaṁ yaśásaṁ vayodhā́ṁ supāṇíṁ deváṁ sugábhastim ŕ̥bhvam
06.049.09	c	hótā yakṣad yajatám pastyāā̀nām agnís tváṣṭāraṁ suhávaṁ vibhā́vā
06.049.10	a	bhúvanasya pitáraṁ gīrbhír ābhī́ rudráṁ dívā vardháyā rudrám aktaú
06.049.10	c	br̥hántam r̥ṣvám ajáraṁ suṣumnám ŕ̥dhag ghuvema kavíneṣitā́saḥ
06.049.11	a	ā́ yuvānaḥ kavayo yajñiyāso máruto gantá gr̥ṇató varasyā́m
06.049.11	c	acitráṁ cid dhí jínvathā vr̥dhánta itthā́ nákṣanto naro aṅgirasvát
06.049.12	a	prá vīrā́ya prá taváse turā́yā́jā yūthéva paśurákṣir ástam
06.049.12	c	sá pispr̥śati tanv .ì śrutásya stŕ̥bhir ná nā́kaṁ vacanásya vípaḥ
06.049.13	a	yó rájāṁsi vimamé pā́rthivāni tríś cid víṣṇur mánave bādhitā́ya
06.049.13	c	tásya te śármann upadadyámāne rāyā́ madema tanvāā̀ tánā ca
06.049.14	a	tán nó 'hir budhnyò adbhír arkaís tát párvatas tát savitā́ cáno dhāt
06.049.14	c	tád óṣadhībhir abhí rātiṣā́co bhágaḥ púraṁdhir jinvatu prá rāyé
06.049.15	a	nú no rayíṁ rathyàṁ carṣaṇiprā́m puruvī́ram mahá r̥tásya gopā́m
06.049.15	c	kṣáyaṁ dātājáraṁ yéna jánān spŕ̥dho ádevīr abhí ca krámāma víśa ā́devīr abhy àśnávāma
06.050.01	a	huvé vo devī́m áditiṁ námobhir mr̥ḷīkā́ya váruṇam mitrám agním
06.050.01	c	abhikṣadā́m aryamáṇaṁ suśévaṁ trātr̥ŕ̥n devā́n savitā́ram bhágaṁ ca
06.050.02	a	sujyótiṣaḥ sūrya dákṣapitr̥r̥n anāgāstvé sumaho vīhi devā́n
06.050.02	c	dvijánmāno yá r̥tasā́paḥ satyā́ḥ svàrvanto yajatā́ agnijihvā́ḥ
06.050.03	a	utá dyāvāpr̥thivī kṣatrám urú br̥hád rodasī śaraṇáṁ suṣumne
06.050.03	c	mahás karatho várivo yáthā no 'smé kṣáyāya dhiṣaṇe aneháḥ
06.050.04	a	ā́ no rudrásya sūnávo namantām adyā́ hūtā́so vásavó 'dhr̥ṣṭāḥ
06.050.04	c	yád īm árbhe mahatí vā hitā́so bādhé marúto áhvāma devā́n
06.050.05	a	mimyákṣa yéṣu rodasī́ nú devī́ síṣakti pūṣā́ abhyardhayájvā
06.050.05	c	śrutvā́ hávam maruto yád dha yāthá bhū́mā rejante ádhvani právikte
06.050.06	a	abhí tyáṁ vīráṁ gírvaṇasam arcéndram bráhmaṇā jaritar návena
06.050.06	c	śrávad íd dhávam úpa ca stávāno rā́sad vā́jām̐ úpa mahó gr̥ṇānáḥ
06.050.07	a	omā́nam āpo mānuṣīr ámr̥ktaṁ dhā́ta tokā́ya tánayāya śáṁ yóḥ
06.050.07	c	yūyáṁ hí ṣṭhā́ bhiṣájo mātŕ̥tamā víśvasya sthātúr jágato jánitrīḥ
06.050.08	a	ā́ no deváḥ savitā́ trā́yamāṇo híraṇyapāṇir yajató jagamyāt
06.050.08	c	yó dátravām̐ uṣáso ná prátīkaṁ vyūrṇuté dāśúṣe vā́ryāṇi
06.050.09	a	utá tváṁ sūno sahaso no adyā́ devā́m̐ asmínn adhvaré vavr̥tyāḥ
06.050.09	c	syā́m aháṁ te sádam íd rātaú táva syām agné 'vasā suvī́raḥ
06.050.10	a	utá tyā́ me hávam ā́ jagmyātaṁ nā́satyā dhībhír yuvám aṅgá viprā
06.050.10	c	átriṁ ná mahás támaso 'mumuktaṁ tū́rvataṁ narā duritā́d abhī́ke
06.050.11	a	té no rāyó dyumáto vā́javato dātā́ro bhūta nr̥vátaḥ purukṣóḥ
06.050.11	c	daśasyánto divyā́ḥ pā́rthivāso gójātā ápyā mr̥ḷátā ca devāḥ
06.050.12	a	té no rudráḥ sárasvatī sajóṣā mīḷhúṣmanto víṣṇur mr̥ḷantu vāyúḥ
06.050.12	c	r̥bhukṣā́ vā́jo daívyo vidhātā́ parjányāvā́tā pipyatām íṣaṁ naḥ
06.050.13	a	utá syá deváḥ savitā́ bhágo no 'pā́ṁ nápād avatu dā́nu pápriḥ
06.050.13	c	tváṣṭā devébhir jánibhiḥ sajóṣā dyaúr devébhiḥ pr̥thivī́ samudraíḥ
06.050.14	a	utá nó 'hir budhnyàḥ śr̥ṇotv ajá ékapāt pr̥thivī́ samudráḥ
06.050.14	c	víśve devā́ r̥tāvŕ̥dho huvānā́ stutā́ mántrāḥ kaviśastā́ avantu
06.050.15	a	evā́ nápāto máma tásya dhībhír bharádvājā abhy àrcanty arkaíḥ
06.050.15	c	gnā́ hutā́so vásavó 'dhr̥ṣṭā víśve stutā́so bhūtā yajatrāḥ
06.051.01	a	úd u tyác cákṣur máhi mitráyor ā́m̐ éti priyáṁ váruṇayor ádabdham
06.051.01	c	r̥tásya śúci darśatám ánīkaṁ rukmó ná divá úditā vy àdyaut
06.051.02	a	véda yás trī́ṇi vidáthāny eṣāṁ devā́nāṁ jánma sanutár ā́ ca vípraḥ
06.051.02	c	r̥jú márteṣu vr̥jinā́ ca páśyann abhí caṣṭe sū́ro aryá évān
06.051.03	a	stuṣá u vo mahá r̥tásya gopā́n áditim mitráṁ váruṇaṁ sujātā́n
06.051.03	c	aryamáṇam bhágam ádabdhadhītīn áchā voce sadhanyàḥ pāvakā́n
06.051.04	a	riśā́dasaḥ sátpatīm̐r ádabdhān mahó rā́jñaḥ suvasanásya dātr̥ŕ̥n
06.051.04	c	yū́naḥ sukṣatrā́n kṣáyato divó nr̥ŕ̥n ādityā́n yāmy áditiṁ duvoyú
06.051.05	a	dyaùṣ pítaḥ pŕ̥thivi mā́tar ádhrug ágne bhrātar vasavo mr̥ḷátā naḥ
06.051.05	c	víśva ādityā adite sajóṣā asmábhyaṁ śárma bahuláṁ ví yanta
06.051.06	a	mā́ no vŕ̥kāya vr̥kyè samasmā aghāyaté rīradhatā yajatrāḥ
06.051.06	c	yūyáṁ hí ṣṭhā́ rathyò nas tanū́nāṁ yūyáṁ dákṣasya vácaso babhūvá
06.051.07	a	mā́ va éno anyákr̥tam bhujema mā́ tát karma vasavo yác cáyadhve
06.051.07	c	víśvasya hí kṣáyatha viśvadevāḥ svayáṁ ripús tanvàṁ rīriṣīṣṭa
06.051.08	a	náma íd ugráṁ náma ā́ vivāse námo dādhāra pr̥thivī́m utá dyā́m
06.051.08	c	námo devébhyo náma īśa eṣāṁ kr̥táṁ cid éno námasā́ vivāse
06.051.09	a	r̥tásya vo rathyàḥ pūtádakṣān r̥tásya pastyasádo ádabdhān
06.051.09	c	tā́m̐ ā́ námobhir urucákṣaso nr̥ŕ̥n víśvān va ā́ name mahó yajatrāḥ
06.051.10	a	té hí śréṣṭhavarcasas tá u nas tiró víśvāni duritā́ náyanti
06.051.10	c	sukṣatrā́so váruṇo mitró agnír r̥tádhītayo vakmarā́jasatyāḥ
06.051.11	a	té na índraḥ pr̥thivī́ kṣā́ma vardhan pūṣā́ bhágo áditiḥ páñca jánāḥ
06.051.11	c	suśármāṇaḥ svávasaḥ sunīthā́ bhávantu naḥ sutrātrā́saḥ sugopā́ḥ
06.051.12	a	nū́ sadmā́naṁ divyáṁ náṁśi devā bhā́radvājaḥ sumatíṁ yāti hótā
06.051.12	c	āsānébhir yájamāno miyédhair devā́nāṁ jánma vasūyúr vavanda
06.051.13	a	ápa tyáṁ vr̥jináṁ ripúṁ stenám agne durādhyàm
06.051.13	c	daviṣṭhám asya satpate kr̥dhī́ sugám
06.051.14	a	grā́vāṇaḥ soma no hí kaṁ sakhitvanā́ya vāvaśúḥ
06.051.14	c	jahī́ ny àtríṇam paṇíṁ vŕ̥ko hí ṣáḥ
06.051.15	a	yūyáṁ hí ṣṭhā́ sudānava índrajyeṣṭhā abhídyavaḥ
06.051.15	c	kártā no ádhvann ā́ sugáṁ gopā́ amā́
06.051.16	a	ápi pánthām aganmahi svastigā́m anehásam
06.051.16	c	yéna víśvāḥ pári dvíṣo vr̥ṇákti vindáte vásu
06.052.01	a	ná tád divā́ ná pr̥thivyā́nu manye ná yajñéna nótá śámībhir ābhíḥ
06.052.01	c	ubjántu táṁ subhvàḥ párvatāso ní hīyatām atiyājásya yaṣṭā́
06.052.02	a	áti vā yó maruto mányate no bráhma vā yáḥ kriyámāṇaṁ nínitsāt
06.052.02	c	tápūṁṣi tásmai vr̥jinā́ni santu brahmadvíṣam abhí táṁ śocatu dyaúḥ
06.052.03	a	kím aṅgá tvā bráhmaṇaḥ soma gopā́ṁ kím aṅgá tvāhur abhiśastipā́ṁ naḥ
06.052.03	c	kím aṅgá naḥ paśyasi nidyámānān brahmadvíṣe tápuṣiṁ hetím asya
06.052.04	a	ávantu mā́m uṣáso jā́yamānā ávantu mā síndhavaḥ pínvamānāḥ
06.052.04	c	ávantu mā párvatāso dhruvā́só 'vantu mā pitáro deváhūtau
06.052.05	a	viśvadā́nīṁ sumánasaḥ syāma páśyema nú sū́ryam uccárantam
06.052.05	c	táthā karad vásupatir vásūnāṁ devā́m̐ óhānó 'vasā́gamiṣṭhaḥ
06.052.06	a	índro nédiṣṭham ávasā́gamiṣṭhaḥ sárasvatī síndhubhiḥ pínvamānā
06.052.06	c	parjányo na óṣadhībhir mayobhúr agníḥ suśáṁsaḥ suhávaḥ pitéva
06.052.07	a	víśve devāsa ā́ gata śr̥ṇutā́ ma imáṁ hávam
06.052.07	c	édám barhír ní ṣīdata
06.052.08	a	yó vo devā ghr̥tásnunā havyéna pratibhū́ṣati
06.052.08	c	táṁ víśva úpa gachatha
06.052.09	a	úpa naḥ sūnávo gíraḥ śr̥ṇvántv amŕ̥tasya yé
06.052.09	c	sumr̥ḷīkā́ bhavantu naḥ
06.052.10	a	víśve devā́ r̥tāvŕ̥dha r̥túbhir havanaśrútaḥ
06.052.10	c	juṣántāṁ yújyam páyaḥ
06.052.11	a	stotrám índro marúdgaṇas tváṣṭr̥mān mitró aryamā́
06.052.11	c	imā́ havyā́ juṣanta naḥ
06.052.12	a	imáṁ no agne adhvaráṁ hótar vayunaśó yaja
06.052.12	c	cikitvā́n daívyaṁ jánam
06.052.13	a	víśve devāḥ śr̥ṇutémáṁ hávam me yé antárikṣe yá úpa dyávi ṣṭhá
06.052.13	c	yé agnijihvā́ utá vā yájatrā āsádyāsmín barhíṣi mādayadhvam
06.052.14	a	víśve devā́ máma śr̥ṇvantu yajñíyā ubhé ródasī apā́ṁ nápāc ca mánma
06.052.14	c	mā́ vo vácāṁsi paricákṣyāṇi vocaṁ sumnéṣv íd vo ántamā madema
06.052.15	a	yé ké ca jmā́ mahíno áhimāyā divó jajñiré apā́ṁ sadhásthe
06.052.15	c	té asmábhyam iṣáye víśvam ā́yuḥ kṣápa usrā́ varivasyantu devā́ḥ
06.052.16	a	ágnīparjanyāv ávataṁ dhíyam me 'smín háve suhavā suṣṭutíṁ naḥ
06.052.16	c	íḷām anyó janáyad gárbham anyáḥ prajā́vatīr íṣa ā́ dhattam asmé
06.052.17	a	stīrṇé barhíṣi samidhāné agnaú sūkténa mahā́ námasā́ vivāse
06.052.17	c	asmín no adyá vidáthe yajatrā víśve devā havíṣi mādayadhvam
06.053.01	a	vayám u tvā pathas pate ráthaṁ ná vā́jasātaye
06.053.01	c	dhiyé pūṣann ayujmahi
06.053.02	a	abhí no náryaṁ vásu vīrám práyatadakṣiṇam
06.053.02	c	vāmáṁ gr̥hápatiṁ naya
06.053.03	a	áditsantaṁ cid āghr̥ṇe pū́ṣan dā́nāya codaya
06.053.03	c	paṇéś cid ví mradā mánaḥ
06.053.04	a	ví pathó vā́jasātaye cinuhí ví mŕ̥dho jahi
06.053.04	c	sā́dhantām ugra no dhíyaḥ
06.053.05	a	pári tr̥ndhi paṇīnā́m ā́rayā hŕ̥dayā kave
06.053.05	c	áthem asmábhyaṁ randhaya
06.053.06	a	ví pūṣann ā́rayā tuda paṇér icha hr̥dí priyám
06.053.06	c	áthem asmábhyaṁ randhaya
06.053.07	a	ā́ rikha kikirā́ kr̥ṇu paṇīnā́ṁ hŕ̥dayā kave
06.053.07	c	áthem asmábhyaṁ randhaya
06.053.08	a	yā́m pūṣan brahmacódanīm ā́rām bíbharṣy āghr̥ṇe
06.053.08	c	táyā samasya hŕ̥dayam ā́ rikha kikirā́ kr̥ṇu
06.053.09	a	yā́ te áṣṭrā góopaśā́ghr̥ṇe paśusā́dhanī
06.053.09	c	tásyās te sumnám īmahe
06.053.10	a	utá no goṣáṇiṁ dhíyam aśvasā́ṁ vājasā́m utá
06.053.10	c	nr̥vát kr̥ṇuhi vītáye
06.054.01	a	sám pūṣan vidúṣā naya yó áñjasānuśā́sati
06.054.01	c	yá evédám íti brávat
06.054.02	a	sám u pūṣṇā́ gamemahi yó gr̥hā́m̐ abhiśā́sati
06.054.02	c	imá evéti ca brávat
06.054.03	a	pūṣṇáś cakráṁ ná riṣyati ná kóśó 'va padyate
06.054.03	c	nó asya vyathate pavíḥ
06.054.04	a	yó asmai havíṣā́vidhan ná tám pūṣā́pi mr̥ṣyate
06.054.04	c	prathamó vindate vásu
06.054.05	a	pūṣā́ gā́ ánv etu naḥ pūṣā́ rakṣatv árvataḥ
06.054.05	c	pūṣā́ vā́jaṁ sanotu naḥ
06.054.06	a	pū́ṣann ánu prá gā́ ihi yájamānasya sunvatáḥ
06.054.06	c	asmā́kaṁ stuvatā́m utá
06.054.07	a	mā́kir neśan mā́kīṁ riṣan mā́kīṁ sáṁ śāri kévaṭe
06.054.07	c	áthā́riṣṭābhir ā́ gahi
06.054.08	a	śr̥ṇvántam pūṣáṇaṁ vayám íryam ánaṣṭavedasam
06.054.08	c	ī́śānaṁ rāyá īmahe
06.054.09	a	pū́ṣan táva vraté vayáṁ ná riṣyema kádā caná
06.054.09	c	stotā́ras ta ihá smasi
06.054.10	a	pári pūṣā́ parástād dhástaṁ dadhātu dákṣiṇam
06.054.10	c	púnar no naṣṭám ā́jatu
06.055.01	a	éhi vā́ṁ vimuco napād ā́ghr̥ṇe sáṁ sacāvahai
06.055.01	c	rathī́r r̥tásya no bhava
06.055.02	a	rathī́tamaṁ kapardínam ī́śānaṁ rā́dhaso maháḥ
06.055.02	c	rāyáḥ sákhāyam īmahe
06.055.03	a	rāyó dhā́rāsy āghr̥ṇe váso rāśír ajāśva
06.055.03	c	dhī́vato dhīvataḥ sákhā
06.055.04	a	pūṣáṇaṁ nv àjā́śvam úpa stoṣāma vājínam
06.055.04	c	svásur yó jārá ucyáte
06.055.05	a	mātúr didhiṣúm abravaṁ svásur jāráḥ śr̥ṇotu naḥ
06.055.05	c	bhrā́téndrasya sákhā máma
06.055.06	a	ā́jā́saḥ pūṣáṇaṁ ráthe niśr̥mbhā́s té janaśríyam
06.055.06	c	deváṁ vahantu bíbhrataḥ
06.056.01	a	yá enam ādídeśati karambhā́d íti pūṣáṇam
06.056.01	c	ná téna devá ādíśe
06.056.02	a	utá ghā sá rathī́tamaḥ sákhyā sátpatir yujā́
06.056.02	c	índro vr̥trā́ṇi jighnate
06.056.03	a	utā́dáḥ paruṣé gávi sū́raś cakráṁ hiraṇyáyam
06.056.03	c	ny a .ìrayad rathī́tamaḥ
06.056.04	a	yád adyá tvā puruṣṭuta brávāma dasra mantumaḥ
06.056.04	c	tát sú no mánma sādhaya
06.056.05	a	imáṁ ca no gavéṣaṇaṁ sātáye sīṣadho gaṇám
06.056.05	c	ārā́t pūṣann asi śrutáḥ
06.056.06	a	ā́ te svastím īmaha āréaghām úpāvasum
06.056.06	c	adyā́ ca sarvátātaye śváś ca sarvátātaye
06.057.01	a	índrā nú pūṣáṇā vayáṁ sakhyā́ya svastáye
06.057.01	c	huvéma vā́jasātaye
06.057.02	a	sómam anyá úpāsadat pā́tave camvòḥ sutám
06.057.02	c	karambhám anyá ichati
06.057.03	a	ajā́ anyásya váhnayo hárī anyásya sámbhr̥tā
06.057.03	c	tā́bhyāṁ vr̥trā́ṇi jighnate
06.057.04	a	yád índro ánayad ríto mahī́r apó vŕ̥ṣantamaḥ
06.057.04	c	tátra pūṣā́bhavat sácā
06.057.05	a	tā́m pūṣṇáḥ sumatíṁ vayáṁ vr̥kṣásya prá vayā́m iva
06.057.05	c	índrasya cā́ rabhāmahe
06.057.06	a	út pūṣáṇaṁ yuvāmahe 'bhī́śūm̐r iva sā́rathiḥ
06.057.06	c	mahyā́ índraṁ svastáye
06.058.01	a	śukráṁ te anyád yajatáṁ te anyád víṣurūpe áhanī dyaúr ivāsi
06.058.01	c	víśvā hí māyā́ ávasi svadhāvo bhadrā́ te pūṣann ihá rātír astu
06.058.02	a	ajā́śvaḥ paśupā́ vā́japastyo dhiyaṁjinvó bhúvane víśve árpitaḥ
06.058.02	c	áṣṭrām pūṣā́ śithirā́m udvárīvr̥jat saṁcákṣāṇo bhúvanā devá īyate
06.058.03	a	yā́s te pūṣan nā́vo antáḥ samudré hiraṇyáyīr antárikṣe cáranti
06.058.03	c	tā́bhir yāsi dūtyā́ṁ sū́ryasya kā́mena kr̥ta śráva ichámānaḥ
06.058.04	a	pūṣā́ subándhur divá ā́ pr̥thivyā́ iḷás pátir maghávā dasmávarcāḥ
06.058.04	c	yáṁ devā́so ádaduḥ sūryā́yai kā́mena kr̥táṁ tavásaṁ sváñcam
06.059.01	a	prá nú vocā sutéṣu vāṁ vīryāā̀ yā́ni cakráthuḥ
06.059.01	c	hatā́so vām pitáro deváśatrava índrāgnī jī́vatho yuvám
06.059.02	a	báḷ itthā́ mahimā́ vām índrāgnī pániṣṭha ā́
06.059.02	c	samānó vāṁ janitā́ bhrā́tarā yuváṁ yamā́v ihéhamātarā
06.059.03	a	okivā́ṁsā suté sácām̐ áśvā sáptī ivā́dane
06.059.03	c	índrā nv àgnī́ ávasehá vajríṇā vayáṁ devā́ havāmahe
06.059.04	a	yá indrāgnī sutéṣu vāṁ stávat téṣv r̥tāvr̥dhā
06.059.04	c	joṣavākáṁ vádataḥ pajrahoṣiṇā ná devā bhasáthaś caná
06.059.05	a	índrāgnī kó asyá vāṁ dévau mártaś ciketati
06.059.05	c	víṣūco áśvān yuyujāná īyata ékaḥ samāná ā́ ráthe
06.059.06	a	índrāgnī apā́d iyám pū́rvā́gāt padvátībhyaḥ
06.059.06	c	hitvī́ śíro jihváyā vā́vadac cárat triṁśát padā́ ny àkramīt
06.059.07	a	índrāgnī ā́ hí tanvaté náro dhánvāni bāhvóḥ
06.059.07	c	mā́ no asmín mahādhané párā varktaṁ gáviṣṭiṣu
06.059.08	a	índrāgnī tápanti māghā́ aryó árātayaḥ
06.059.08	c	ápa dvéṣāṁsy ā́ kr̥taṁ yuyutáṁ sū́ryād ádhi
06.059.09	a	índrāgnī yuvór ápi vásu divyā́ni pā́rthivā
06.059.09	c	ā́ na ihá prá yachataṁ rayíṁ viśvā́yupoṣasam
06.059.10	a	índrāgnī ukthavāhasā stómebhir havanaśrutā
06.059.10	c	víśvābhir gīrbhír ā́ gatam asyá sómasya pītáye
06.060.01	a	śnáthad vr̥trám utá sanoti vā́jam índrā yó agnī́ sáhurī saparyā́t
06.060.01	c	irajyántā vasavyàsya bhū́reḥ sáhastamā sáhasā vājayántā
06.060.02	a	tā́ yodhiṣṭam abhí gā́ indra nūnám apáḥ svàr uṣáso agna ūḷhā́ḥ
06.060.02	c	díśaḥ svàr uṣása indra citrā́ apó gā́ agne yuvase niyútvān
06.060.03	a	ā́ vr̥trahaṇā vr̥trahábhiḥ śúṣmair índra yātáṁ námobhir agne arvā́k
06.060.03	c	yuváṁ rā́dhobhir ákavebhir indrā́gne asmé bhavatam uttamébhiḥ
06.060.04	a	tā́ huve yáyor idám papné víśvam purā́ kr̥tám
06.060.04	c	indrāgnī́ ná mardhataḥ
06.060.05	a	ugrā́ vighanínā mŕ̥dha indrāgnī́ havāmahe
06.060.05	c	tā́ no mr̥ḷāta īdŕ̥śe
06.060.06	a	ható vr̥trā́ṇy ā́ryā ható dā́sāni sátpatī
06.060.06	c	ható víśvā ápa dvíṣaḥ
06.060.07	a	índrāgnī yuvā́m imè 'bhí stómā anūṣata
06.060.07	c	píbataṁ śambhuvā sutám
06.060.08	a	yā́ vāṁ sánti puruspŕ̥ho niyúto dāśúṣe narā
06.060.08	c	índrāgnī tā́bhir ā́ gatam
06.060.09	a	tā́bhir ā́ gachataṁ narópedáṁ sávanaṁ sutám
06.060.09	c	índrāgnī sómapītaye
06.060.10	a	tám īḷiṣva yó arcíṣā vánā víśvā pariṣvájat
06.060.10	c	kr̥ṣṇā́ kr̥ṇóti jihváyā
06.060.11	a	yá iddhá āvívāsati sumnám índrasya mártyaḥ
06.060.11	c	dyumnā́ya sutárā apáḥ
06.060.12	a	tā́ no vā́javatīr íṣa āśū́n pipr̥tam árvataḥ
06.060.12	c	índram agníṁ ca vóḷhave
06.060.13	a	ubhā́ vām indrāgnī āhuvádhyā ubhā́ rā́dhasaḥ sahá mādayádhyai
06.060.13	c	ubhā́ dātā́rāv iṣā́ṁ rayīṇā́m ubhā́ vā́jasya sātáye huve vām
06.060.14	a	ā́ no gávyebhir áśvyair vasavya .ìr úpa gachatam
06.060.14	c	sákhāyau devaú sakhyā́ya śambhúvendrāgnī́ tā́ havāmahe
06.060.15	a	índrāgnī śr̥ṇutáṁ hávaṁ yájamānasya sunvatáḥ
06.060.15	c	vītáṁ havyā́ny ā́ gatam píbataṁ somyám mádhu
06.061.01	a	iyám adadād rabhasám r̥ṇacyútaṁ dívodāsaṁ vadhryaśvā́ya dāśúṣe
06.061.01	c	yā́ śáśvantam ācakhā́dāvasám paṇíṁ tā́ te dātrā́ṇi taviṣā́ sarasvati
06.061.02	a	iyáṁ śúṣmebhir bisakhā́ ivārujat sā́nu girīṇā́ṁ taviṣébhir ūrmíbhiḥ
06.061.02	c	pārāvataghnī́m ávase suvr̥ktíbhiḥ sárasvatīm ā́ vivāsema dhītíbhiḥ
06.061.03	a	sárasvati devanído ní barhaya prajā́ṁ víśvasya bŕ̥sayasya māyínaḥ
06.061.03	c	utá kṣitíbhyo 'vánīr avindo viṣám ebhyo asravo vājinīvati
06.061.04	a	prá ṇo devī́ sárasvatī vā́jebhir vājínīvatī
06.061.04	c	dhīnā́m avitry àvatu
06.061.05	a	yás tvā devi sarasvaty upabrūté dháne hité
06.061.05	c	índraṁ ná vr̥tratū́rye
06.061.06	a	tváṁ devi sarasvaty ávā vā́jeṣu vājini
06.061.06	c	rádā pūṣéva naḥ saním
06.061.07	a	utá syā́ naḥ sárasvatī ghorā́ híraṇyavartaniḥ
06.061.07	c	vr̥traghnī́ vaṣṭi suṣṭutím
06.061.08	a	yásyā anantó áhrutas tveṣáś cariṣṇúr arṇaváḥ
06.061.08	c	ámaś cárati róruvat
06.061.09	a	sā́ no víśvā áti dvíṣaḥ svásr̥r̥r anyā́ r̥tā́varī
06.061.09	c	átann áheva sū́ryaḥ
06.061.10	a	utá naḥ priyā́ priyā́su saptásvasā sújuṣṭā
06.061.10	c	sárasvatī stómyā bhūt
06.061.11	a	āpaprúṣī pā́rthivāny urú rájo antárikṣam
06.061.11	c	sárasvatī nidás pātu
06.061.12	a	triṣadhásthā saptádhātuḥ páñca jātā́ vardháyantī
06.061.12	c	vā́je vāje hávyā bhūt
06.061.13	a	prá yā́ mahimnā́ mahínāsu cékite dyumnébhir anyā́ apásām apástamā
06.061.13	c	rátha iva br̥hatī́ vibhváne kr̥tópastútyā cikitúṣā sárasvatī
06.061.14	a	sárasvaty abhí no neṣi vásyo mā́pa spharīḥ páyasā mā́ na ā́ dhak
06.061.14	c	juṣásva naḥ sakhyā́ veśyāā̀ ca mā́ tvát kṣétrāṇy áraṇāni ganma
06.062.01	a	stuṣé nárā divó asyá prasántāśvínā huve járamāṇo arkaíḥ
06.062.01	c	yā́ sadyá usrā́ vyúṣi jmó ántān yúyūṣataḥ páry urū́ várāṁsi
06.062.02	a	tā́ yajñám ā́ śúcibhiś cakramāṇā́ ráthasya bhānúṁ rurucū rájobhiḥ
06.062.02	c	purū́ várāṁsy ámitā mímānāpó dhánvāny áti yātho ájrān
06.062.03	a	tā́ ha tyád vartír yád áradhram ugretthā́ dhíya ūhathuḥ śáśvad áśvaiḥ
06.062.03	c	mánojavebhir iṣiraíḥ śayádhyai pári vyáthir dāśúṣo mártyasya
06.062.04	a	tā́ návyaso járamāṇasya mánmópa bhūṣato yuyujānásaptī
06.062.04	c	śúbham pŕ̥kṣam íṣam ū́rjaṁ váhantā hótā yakṣat pratnó adhrúg yúvānā
06.062.05	a	tā́ valgū́ dasrā́ puruśā́katamā pratnā́ návyasā vácasā́ vivāse
06.062.05	c	yā́ śáṁsate stuvaté śámbhaviṣṭhā babhūvátur gr̥ṇaté citrárātī
06.062.06	a	tā́ bhujyúṁ víbhir adbhyáḥ samudrā́t túgrasya sūnúm ūhathū rájobhiḥ
06.062.06	c	areṇúbhir yójanebhir bhujántā patatríbhir árṇaso nír upásthāt
06.062.07	a	ví jayúṣā rathyā yātam ádriṁ śrutáṁ hávaṁ vr̥ṣaṇā vadhrimatyā́ḥ
06.062.07	c	daśasyántā śayáve pipyathur gā́m íti cyavānā sumatím bhuraṇyū
06.062.08	a	yád rodasī pradívo ásti bhū́mā héḷo devā́nām utá martyatrā́
06.062.08	c	tád ādityā vasavo rudriyāso rakṣoyúje tápur agháṁ dadhāta
06.062.09	a	yá īṁ rā́jānāv r̥tuthā́ vidádhad rájaso mitró váruṇaś cíketat
06.062.09	c	gambhīrā́ya rákṣase hetím asya dróghāya cid vácasa ā́navāya
06.062.10	a	ántaraiś cakraís tánayāya vartír dyumátā́ yātaṁ nr̥vátā ráthena
06.062.10	c	sánutyena tyájasā mártyasya vanuṣyatā́m ápi śīrṣā́ vavr̥ktam
06.062.11	a	ā́ paramā́bhir utá madhyamā́bhir niyúdbhir yātam avamā́bhir arvā́k
06.062.11	c	dr̥ḷhásya cid gómato ví vrajásya dúro vartaṁ gr̥ṇaté citrarātī
06.063.01	a	kvà tyā́ valgū́ puruhūtā́dyá dūtó ná stómo 'vidan námasvān
06.063.01	c	ā́ yó arvā́ṅ nā́satyā vavárta préṣṭhā hy ásatho asya mánman
06.063.02	a	áram me gantaṁ hávanāyāsmaí gr̥ṇānā́ yáthā píbātho ándhaḥ
06.063.02	c	pári ha tyád vartír yātho riṣó ná yát páro nā́ntaras tuturyā́t
06.063.03	a	ákāri vām ándhaso várīmann ástāri barhíḥ suprāyaṇátamam
06.063.03	c	uttānáhasto yuvayúr vavandā́ vāṁ nákṣanto ádraya āñjan
06.063.04	a	ūrdhvó vām agnír adhvaréṣv asthāt prá rātír eti jūrṇínī ghr̥tā́cī
06.063.04	c	prá hótā gūrtámanā urāṇó 'yukta yó nā́satyā hávīman
06.063.05	a	ádhi śriyé duhitā́ sū́ryasya ráthaṁ tasthau purubhujā śatótim
06.063.05	c	prá māyā́bhir māyinā bhūtam átra nárā nr̥tū jániman yajñíyānām
06.063.06	a	yuváṁ śrībhír darśatā́bhir ābhíḥ śubhé puṣṭím ūhathuḥ sūryā́yāḥ
06.063.06	c	prá vāṁ váyo vápuṣé 'nu paptan nákṣad vā́ṇī súṣṭutā dhiṣṇyā vām
06.063.07	a	ā́ vāṁ váyó 'śvāso váhiṣṭhā abhí práyo nāsatyā vahantu
06.063.07	c	prá vāṁ rátho mánojavā asarjīṣáḥ pr̥kṣá iṣídho ánu pūrvī́ḥ
06.063.08	a	purú hí vām purubhujā deṣṇáṁ dhenúṁ na íṣam pinvatam ásakrām
06.063.08	c	stútaś ca vām mādhvī suṣṭutíś ca rásāś ca yé vām ánu rātím ágman
06.063.09	a	utá ma r̥jré púrayasya raghvī́ sumīḷhé śatám peruké ca pakvā́
06.063.09	c	śāṇḍó dād dhiraṇínaḥ smáddiṣṭīn dáśa vaśā́so abhiṣā́ca r̥ṣvā́n
06.063.10	a	sáṁ vāṁ śatā́ nāsatyā sahásrā́śvānām purupánthā giré dāt
06.063.10	c	bharádvājāya vīra nū́ giré dād dhatā́ rákṣāṁsi purudaṁsasā syuḥ
06.063.11	a	ā́ vāṁ sumné váriman sūríbhiḥ ṣyām
06.064.01	a	úd u śriyá uṣáso rócamānā ásthur apā́ṁ nórmáyo rúśantaḥ
06.064.01	c	kr̥ṇóti víśvā supáthā sugā́ny ábhūd u vásvī dákṣiṇā maghónī
06.064.02	a	bhadrā́ dadr̥kṣa urviyā́ ví bhāsy út te śocír bhānávo dyā́m apaptan
06.064.02	c	āvír vákṣaḥ kr̥ṇuṣe śumbhámānóṣo devi rócamānā máhobhiḥ
06.064.03	a	váhanti sīm aruṇā́so rúśanto gā́vaḥ subhágām urviyā́ prathānā́m
06.064.03	c	ápejate śū́ro ásteva śátrūn bā́dhate támo ajiró ná vóḷhā
06.064.04	a	sugótá te supáthā párvateṣv avāté apás tarasi svabhāno
06.064.04	c	sā́ na ā́ vaha pr̥thuyāmann r̥ṣve rayíṁ divo duhitar iṣayádhyai
06.064.05	a	sā́ vaha yókṣábhir ávātóṣo váraṁ váhasi jóṣam ánu
06.064.05	c	tváṁ divo duhitar yā́ ha devī́ pūrváhūtau maṁhánā darśatā́ bhūḥ
06.064.06	a	út te váyaś cid vasatér apaptan náraś ca yé pitubhā́jo vyùṣṭau
06.064.06	c	amā́ saté vahasi bhū́ri vāmám úṣo devi dāśúṣe mártyāya
06.065.01	a	eṣā́ syā́ no duhitā́ divojā́ḥ kṣitī́r uchántī mā́nuṣīr ajīgaḥ
06.065.01	c	yā́ bhānúnā rúśatā rāmyā́sv ájñāyi tirás támasaś cid aktū́n
06.065.02	a	ví tád yayur aruṇayúgbhir áśvaiś citrám bhānty uṣásaś candrárathāḥ
06.065.02	c	ágraṁ yajñásya br̥ható náyantīr ví tā́ bādhante táma ū́rmyāyāḥ
06.065.03	a	śrávo vā́jam íṣam ū́rjaṁ váhantīr ní dāśúṣa uṣaso mártyāya
06.065.03	c	maghónīr vīrávat pátyamānā ávo dhāta vidhaté rátnam adyá
06.065.04	a	idā́ hí vo vidhaté rátnam ástīdā́ vīrā́ya dāśúṣa uṣāsaḥ
06.065.04	c	idā́ víprāya járate yád ukthā́ ní ṣma mā́vate vahathā purā́ cit
06.065.05	a	idā́ hí ta uṣo adrisāno gotrā́ gávām áṅgiraso gr̥ṇánti
06.065.05	c	vy àrkéṇa bibhidur bráhmaṇā ca satyā́ nr̥ṇā́m abhavad deváhūtiḥ
06.065.06	a	uchā́ divo duhitaḥ pratnaván no bharadvājavád vidhaté maghoni
06.065.06	c	suvī́raṁ rayíṁ gr̥ṇaté rirīhy urugāyám ádhi dhehi śrávo naḥ
06.066.01	a	vápur nú tác cikitúṣe cid astu samānáṁ nā́ma dhenú pátyamānam
06.066.01	c	márteṣv anyád doháse pīpā́ya sakŕ̥c chukráṁ duduhe pŕ̥śnir ū́dhaḥ
06.066.02	a	yé agnáyo ná śóśucann idhānā́ dvír yát trír marúto vāvr̥dhánta
06.066.02	c	areṇávo hiraṇyáyāsa eṣāṁ sākáṁ nr̥mṇaíḥ paúṁsyebhiś ca bhūvan
06.066.03	a	rudrásya yé mīḷhúṣaḥ sánti putrā́ yā́ṁś co nú dā́dhr̥vir bháradhyai
06.066.03	c	vidé hí mātā́ mahó mahī́ ṣā́ sét pŕ̥śniḥ subhvè gárbham ā́dhāt
06.066.04	a	ná yá ī́ṣante janúṣó 'yā nv àntáḥ sánto 'vadyā́ni punānā́ḥ
06.066.04	c	nír yád duhré śúcayó 'nu jóṣam ánu śriyā́ tanvàm ukṣámāṇāḥ
06.066.05	a	makṣū́ ná yéṣu doháse cid ayā́ ā́ nā́ma dhr̥ṣṇú mā́rutaṁ dádhānāḥ
06.066.05	c	ná yé staunā́ ayā́so mahnā́ nū́ cit sudā́nur áva yāsad ugrā́n
06.066.06	a	tá íd ugrā́ḥ śávasā dhr̥ṣṇúṣeṇā ubhé yujanta ródasī suméke
06.066.06	c	ádha smaiṣu rodasī́ sváśocir ā́mavatsu tasthau ná rókaḥ
06.066.07	a	anenó vo maruto yā́mo astv anaśváś cid yám ájaty árathīḥ
06.066.07	c	anavasó anabhīśū́ rajastū́r ví ródasī pathyāā̀ yāti sā́dhan
06.066.08	a	nā́sya vartā́ ná tarutā́ nv àsti máruto yám ávatha vā́jasātau
06.066.08	c	toké vā góṣu tánaye yám apsú sá vrajáṁ dártā pā́rye ádha dyóḥ
06.066.09	a	prá citrám arkáṁ gr̥ṇaté turā́ya mā́rutāya svátavase bharadhvam
06.066.09	c	yé sáhāṁsi sáhasā sáhante réjate agne pr̥thivī́ makhébhyaḥ
06.066.10	a	tvíṣīmanto adhvarásyeva didyút tr̥ṣucyávaso juhvò nā́gnéḥ
06.066.10	c	arcátrayo dhúnayo ná vīrā́ bhrā́jajjanmāno marúto ádhr̥ṣṭāḥ
06.066.11	a	táṁ vr̥dhántam mā́rutam bhrā́jadr̥ṣṭiṁ rudrásya sūnúṁ havásā́ vivāse
06.066.11	c	diváḥ śárdhāya śúcayo manīṣā́ giráyo nā́pa ugrā́ aspr̥dhran
06.067.01	a	víśveṣāṁ vaḥ satā́ṁ jyéṣṭhatamā gīrbhír mitrā́váruṇā vāvr̥dhádhyai
06.067.01	c	sáṁ yā́ raśméva yamátur yámiṣṭhā dvā́ jánām̐ ásamā bāhúbhiḥ svaíḥ
06.067.02	a	iyám mád vām prá str̥ṇīte manīṣópa priyā́ námasā barhír ácha
06.067.02	c	yantáṁ no mitrāvaruṇāv ádhr̥ṣṭaṁ chardír yád vāṁ varūthyàṁ sudānū
06.067.03	a	ā́ yātam mitrāvaruṇā suśasty úpa priyā́ námasā hūyámānā
06.067.03	c	sáṁ yā́v apna sthó apáseva jánāñ chrudhīyatáś cid yatatho mahitvā́
06.067.04	a	áśvā ná yā́ vājínā pūtábandhū r̥tā́ yád gárbham áditir bháradhyai
06.067.04	c	prá yā́ máhi mahā́ntā jā́yamānā ghorā́ mártāya ripáve ní dīdhaḥ
06.067.05	a	víśve yád vām maṁhánā mándamānāḥ kṣatráṁ devā́so ádadhuḥ sajóṣāḥ
06.067.05	c	pári yád bhūthó ródasī cid urvī́ sánti spáśo ádabdhāso ámūrāḥ
06.067.06	a	tā́ hí kṣatráṁ dhāráyethe ánu dyū́n dr̥ṁhéthe sā́num upamā́d iva dyóḥ
06.067.06	c	dr̥ḷhó nákṣatra utá viśvádevo bhū́mim ā́tān dyā́ṁ dhāsínāyóḥ
06.067.07	a	tā́ vigráṁ dhaithe jaṭháram pr̥ṇádhyā ā́ yát sádma sábhr̥tayaḥ pr̥ṇánti
06.067.07	c	ná mr̥ṣyante yuvatáyó 'vātā ví yát páyo viśvajinvā bhárante
06.067.08	a	tā́ jihváyā sádam édáṁ sumedhā́ ā́ yád vāṁ satyó aratír r̥té bhū́t
06.067.08	c	tád vām mahitváṁ ghr̥tānnāv astu yuváṁ dāśúṣe ví cayiṣṭam áṁhaḥ
06.067.09	a	prá yád vām mitrāvaruṇā spūrdhán priyā́ dhā́ma yuvádhitā minánti
06.067.09	c	ná yé devā́sa óhasā ná mártā áyajñasāco ápyo ná putrā́ḥ
06.067.10	a	ví yád vā́caṁ kīstā́so bhárante śáṁsanti ké cin nivído manānā́ḥ
06.067.10	c	ā́d vām bravāma satyā́ny ukthā́ nákir devébhir yatatho mahitvā́
06.067.11	a	avór itthā́ vāṁ chardíṣo abhíṣṭau yuvór mitrāvaruṇāv áskr̥dhoyu
06.067.11	c	ánu yád gā́va sphurā́n r̥jipyáṁ dhr̥ṣṇúṁ yád ráṇe vŕ̥ṣaṇaṁ yunájan
06.068.01	a	śruṣṭī́ vāṁ yajñá údyataḥ sajóṣā manuṣvád vr̥ktábarhiṣo yájadhyai
06.068.01	c	ā́ yá índrāváruṇāv iṣé adyá mahé sumnā́ya mahá āvavártat
06.068.02	a	tā́ hí śréṣṭhā devátātā tujā́ śū́rāṇāṁ śáviṣṭhā tā́ hí bhūtám
06.068.02	c	maghónām máṁhiṣṭhā tuviśúṣma r̥téna vr̥tratúrā sárvasenā
06.068.03	a	tā́ gr̥ṇīhi namasyèbhiḥ śūṣaíḥ sumnébhir índrāváruṇā cakānā́
06.068.03	c	vájreṇānyáḥ śávasā hánti vr̥tráṁ síṣakty anyó vr̥jáneṣu vípraḥ
06.068.04	a	gnā́ś ca yán náraś ca vāvr̥dhánta víśve devā́so narā́ṁ svágūrtāḥ
06.068.04	c	praíbhya indrāvaruṇā mahitvā́ dyaúś ca pr̥thivi bhūtam urvī́
06.068.05	a	sá ít sudā́nuḥ svávām̐ r̥tā́véndrā yó vāṁ varuṇa dā́śati tmán
06.068.05	c	iṣā́ sá dviṣás tared dā́svān váṁsad rayíṁ rayivátaś ca jánān
06.068.06	a	yáṁ yuváṁ dāśvàdhvarāya devā rayíṁ dhatthó vásumantam purukṣúm
06.068.06	c	asmé sá indrāvaruṇāv ápi ṣyāt prá yó bhanákti vanúṣām áśastīḥ
06.068.07	a	utá naḥ sutrātró devágopāḥ sūríbhya indrāvaruṇā rayíḥ ṣyāt
06.068.07	c	yéṣāṁ śúṣmaḥ pŕ̥tanāsu sāhvā́n prá sadyó dyumnā́ tiráte táturiḥ
06.068.08	a	nū́ na indrāvaruṇā gr̥ṇānā́ pr̥ṅktáṁ rayíṁ sauśravasā́ya devā
06.068.08	c	itthā́ gr̥ṇánto mahínasya śárdho 'pó ná nāvā́ duritā́ tarema
06.068.09	a	prá samrā́je br̥haté mánma nú priyám árca devā́ya váruṇāya sapráthaḥ
06.068.09	c	ayáṁ yá urvī́ mahinā́ máhivrataḥ krátvā vibhā́ty ajáro ná śocíṣā
06.068.10	a	índrāvaruṇā sutapāv imáṁ sutáṁ sómam pibatam mádyaṁ dhr̥tavratā
06.068.10	c	yuvó rátho adhvaráṁ devávītaye práti svásaram úpa yāti pītáye
06.068.11	a	índrāvaruṇā mádhumattamasya vŕ̥ṣṇaḥ sómasya vr̥ṣaṇā́ vr̥ṣethām
06.068.11	c	idáṁ vām ándhaḥ páriṣiktam asmé āsádyāsmín barhíṣi mādayethām
06.069.01	a	sáṁ vāṁ kármaṇā sám iṣā́ hinomī́ndrāviṣṇū ápasas pāré asyá
06.069.01	c	juṣéthāṁ yajñáṁ dráviṇaṁ ca dhattam áriṣṭair naḥ pathíbhiḥ pāráyantā
06.069.02	a	yā́ víśvāsāṁ janitā́rā matīnā́m índrāvíṣṇū kaláśā somadhā́nā
06.069.02	c	prá vāṁ gíraḥ śasyámānā avantu prá stómāso gīyámānāso arkaíḥ
06.069.03	a	índrāviṣṇū madapatī madānām ā́ sómaṁ yātaṁ dráviṇo dádhānā
06.069.03	c	sáṁ vām añjantv aktúbhir matīnā́ṁ sáṁ stómāsaḥ śasyámānāsa ukthaíḥ
06.069.04	a	ā́ vām áśvāso abhimātiṣā́ha índrāviṣṇū sadhamā́do vahantu
06.069.04	c	juṣéthāṁ víśvā hávanā matīnā́m úpa bráhmāṇi śr̥ṇutaṁ gíro me
06.069.05	a	índrāviṣṇū tát panayā́yyaṁ vāṁ sómasya máda urú cakramāthe
06.069.05	c	ákr̥ṇutam antárikṣaṁ várīyó 'prathataṁ jīváse no rájāṁsi
06.069.06	a	índrāviṣṇū havíṣā vāvr̥dhānā́grādvānā námasā rātahavyā
06.069.06	c	ghŕ̥tāsutī dráviṇaṁ dhattam asmé samudrá sthaḥ kaláśaḥ somadhā́naḥ
06.069.07	a	índrāviṣṇū píbatam mádhvo asyá sómasya dasrā jaṭháram pr̥ṇethām
06.069.07	c	ā́ vām ándhāṁsi madirā́ṇy agmann úpa bráhmāṇi śr̥ṇutaṁ hávam me
06.069.08	a	ubhā́ jigyathur ná párā jayethe ná párā jigye kataráś canaínoḥ
06.069.08	c	índraś ca viṣṇo yád ápaspr̥dhethāṁ tredhā́ sahásraṁ ví tád airayethām
06.070.01	a	ghr̥távatī bhúvanānām abhiśríyorvī́ pr̥thvī́ madhudúghe supéśasā
06.070.01	c	dyā́vāpr̥thivī́ váruṇasya dhármaṇā víṣkabhite ajáre bhū́riretasā
06.070.02	a	ásaścantī bhū́ridhāre páyasvatī ghr̥táṁ duhāte sukŕ̥te śúcivrate
06.070.02	c	rā́jantī asyá bhúvanasya rodasī asmé rétaḥ siñcataṁ yán mánurhitam
06.070.03	a	yó vām r̥jáve krámaṇāya rodasī márto dadā́śa dhiṣaṇe sá sādhati
06.070.03	c	prá prajā́bhir jāyate dhármaṇas pári yuvóḥ siktā́ víṣurūpāṇi sávratā
06.070.04	a	ghr̥téna dyā́vāpr̥thivī́ abhī́vr̥te ghr̥taśríyā ghr̥tapŕ̥cā ghr̥tāvŕ̥dhā
06.070.04	c	urvī́ pr̥thvī́ hotr̥vū́rye puróhite té íd víprā īḷate sumnám iṣṭáye
06.070.05	a	mádhu no dyā́vāpr̥thivī́ mimikṣatām madhuścútā madhudúghe mádhuvrate
06.070.05	c	dádhāne yajñáṁ dráviṇaṁ ca devátā máhi śrávo vā́jam asmé suvī́ryam
06.070.06	a	ū́rjaṁ no dyaúś ca pr̥thivī́ ca pinvatām pitā́ mātā́ viśvavídā sudáṁsasā
06.070.06	c	saṁrarāṇé ródasī viśváśambhuvā saníṁ vā́jaṁ rayím asmé sám invatām
06.071.01	a	úd u ṣyá deváḥ savitā́ hiraṇyáyā bāhū́ ayaṁsta sávanāya sukrátuḥ
06.071.01	c	ghr̥téna pāṇī́ abhí pruṣṇute makhó yúvā sudákṣo rájaso vídharmaṇi
06.071.02	a	devásya vayáṁ savitúḥ sávīmani śréṣṭhe syāma vásunaś ca dāváne
06.071.02	c	yó víśvasya dvipádo yáś cátuṣpado nivéśane prasavé cā́si bhū́manaḥ
06.071.03	a	ádabdhebhiḥ savitaḥ pāyúbhiṣ ṭváṁ śivébhir adyá pári pāhi no gáyam
06.071.03	c	híraṇyajihvaḥ suvitā́ya návyase rákṣā mā́kir no agháśaṁsa īśata
06.071.04	a	úd u ṣyá deváḥ savitā́ dámūnā híraṇyapāṇiḥ pratidoṣám asthāt
06.071.04	c	áyohanur yajató mandrájihva ā́ dāśúṣe suvati bhū́ri vāmám
06.071.05	a	úd ū ayām̐ upavaktéva bāhū́ hiraṇyáyā savitā́ suprátīkā
06.071.05	c	divó róhāṁsy aruhat pr̥thivyā́ árīramat patáyat kác cid ábhvam
06.071.06	a	vāmám adyá savitar vāmám u śvó divé dive vāmám asmábhyaṁ sāvīḥ
06.071.06	c	vāmásya hí kṣáyasya deva bhū́rer ayā́ dhiyā́ vāmabhā́jaḥ syāma
06.072.01	a	índrāsomā máhi tád vām mahitváṁ yuvám mahā́ni prathamā́ni cakrathuḥ
06.072.01	c	yuváṁ sū́ryaṁ vividáthur yuváṁ svàr víśvā támāṁsy ahataṁ nidáś ca
06.072.02	a	índrāsomā vāsáyatha uṣā́sam út sū́ryaṁ nayatho jyótiṣā sahá
06.072.02	c	úpa dyā́ṁ skambháthu skámbhanenā́prathatam pr̥thivī́m mātáraṁ ví
06.072.03	a	índrāsomāv áhim apáḥ pariṣṭhā́ṁ hathó vr̥trám ánu vāṁ dyaúr amanyata
06.072.03	c	prā́rṇāṁsy airayataṁ nadī́nām ā́ samudrā́ṇi paprathuḥ purū́ṇi
06.072.04	a	índrāsomā pakvám āmā́sv antár ní gávām íd dadhathur vakṣáṇāsu
06.072.04	c	jagr̥bháthur ánapinaddham āsu rúśac citrā́su jágatīṣv antáḥ
06.072.05	a	índrāsomā yuvám aṅgá tárutram apatyasā́caṁ śrútyaṁ rarāthe
06.072.05	c	yuváṁ śúṣmaṁ náryaṁ carṣaṇíbhyaḥ sáṁ vivyathuḥ pr̥tanāṣā́ham ugrā
06.073.01	a	yó adribhít prathamajā́ r̥tā́vā bŕ̥haspátir āṅgirasó havíṣmān
06.073.01	c	dvibárhajmā prāgharmasát pitā́ na ā́ ródasī vr̥ṣabhó roravīti
06.073.02	a	jánāya cid yá ī́vata ulokám bŕ̥haspátir deváhūtau cakā́ra
06.073.02	c	ghnán vr̥trā́ṇi ví púro dardarīti jáyañ chátrūm̐r amítrān pr̥tsú sā́han
06.073.03	a	bŕ̥haspátiḥ sám ajayad vásūni mahó vrajā́n gómato devá eṣáḥ
06.073.03	c	apáḥ síṣāsan svàr ápratīto bŕ̥haspátir hánty amítram arkaíḥ
06.074.01	a	sómārudrā dhāráyethām asuryàm prá vām iṣṭáyó 'ram aśnuvantu
06.074.01	c	dáme dame saptá rátnā dádhānā śáṁ no bhūtaṁ dvipáde śáṁ cátuṣpade
06.074.02	a	sómārudrā ví vr̥hataṁ víṣūcīm ámīvā yā́ no gáyam āvivéśa
06.074.02	c	āré bādhethāṁ nírr̥tim parācaír asmé bhadrā́ sauśravasā́ni santu
06.074.03	a	sómārudrā yuvám etā́ny asmé víśvā tanū́ṣu bheṣajā́ni dhattam
06.074.03	c	áva syatam muñcátaṁ yán no ásti tanū́ṣu baddháṁ kr̥tám éno asmát
06.074.04	a	tigmā́yudhau tigmáhetī suśévau sómārudrāv ihá sú mr̥ḷataṁ naḥ
06.074.04	c	prá no muñcataṁ váruṇasya pā́śād gopāyátaṁ naḥ sumanasyámānā
06.075.01	a	jīmū́tasyeva bhavati prátīkaṁ yád varmī́ yā́ti samádām upásthe
06.075.01	c	ánāviddhayā tanvāā̀ jaya tváṁ sá tvā vármaṇo mahimā́ pipartu
06.075.02	a	dhánvanā gā́ dhánvanājíṁ jayema dhánvanā tīvrā́ḥ samádo jayema
06.075.02	c	dhánuḥ śátror apakāmáṁ kr̥ṇoti dhánvanā sárvāḥ pradíśo jayema
06.075.03	a	vakṣyántīvéd ā́ ganīganti kárṇam priyáṁ sákhāyam pariṣasvajānā́
06.075.03	c	yóṣeva śiṅkte vítatā́dhi dhánvañ jyā́ iyáṁ sámane pāráyantī
06.075.04	a	té ācárantī sámaneva yóṣā mātéva putrám bibhr̥tām upásthe
06.075.04	c	ápa śátrūn vidhyatāṁ saṁvidāné ā́rtnī imé viṣphurántī amítrān
06.075.05	a	bahvīnā́m pitā́ bahúr asya putráś ciścā́ kr̥ṇoti sámanāvagátya
06.075.05	c	iṣudhíḥ sáṅkāḥ pŕ̥tanāś ca sárvāḥ pr̥ṣṭhé nínaddho jayati prásūtaḥ
06.075.06	a	ráthe tíṣṭhan nayati vājínaḥ puró yátra yatra kāmáyate suṣārathíḥ
06.075.06	c	abhī́śūnām mahimā́nam panāyata mánaḥ paścā́d ánu yachanti raśmáyaḥ
06.075.07	a	tīvrā́n ghóṣān kr̥ṇvate vŕ̥ṣapāṇayó 'śvā ráthebhiḥ sahá vājáyantaḥ
06.075.07	c	avakrā́mantaḥ prápadair amítrān kṣiṇánti śátrūm̐r ánapavyayantaḥ
06.075.08	a	rathavā́hanaṁ havír asya nā́ma yátrā́yudhaṁ níhitam asya várma
06.075.08	c	tátrā rátham úpa śagmáṁ sadema viśvā́hā vayáṁ sumanasyámānāḥ
06.075.09	a	svāduṣaṁsádaḥ pitáro vayodhā́ḥ kr̥chreśrítaḥ śáktīvanto gabhīrā́ḥ
06.075.09	c	citrásenā íṣubalā ámr̥dhrāḥ satóvīrā urávo vrātasāhā́ḥ
06.075.10	a	brā́hmaṇāsaḥ pítaraḥ sómyāsaḥ śivé no dyā́vāpr̥thivī́ anehásā
06.075.10	c	pūṣā́ naḥ pātu duritā́d r̥tāvr̥dho rákṣā mā́kir no agháśaṁsa īśata
06.075.11	a	suparṇáṁ vaste mr̥gó asyā dánto góbhiḥ sáṁnaddhā patati prásūtā
06.075.11	c	yátrā náraḥ sáṁ ca ví ca drávanti tátrāsmábhyam íṣavaḥ śárma yaṁsan
06.075.12	a	ŕ̥jīte pári vr̥ṅdhi nó 'śmā bhavatu nas tanū́ḥ
06.075.12	c	sómo ádhi bravītu nó 'ditiḥ śárma yachatu
06.075.13	a	ā́ jaṅghanti sā́nv eṣāṁ jaghánām̐ úpa jighnate
06.075.13	c	áśvājani prácetasó 'śvān samátsu codaya
06.075.14	a	áhir iva bhogaíḥ páry eti bāhúṁ jyā́yā hetím paribā́dhamānaḥ
06.075.14	c	hastaghnó víśvā vayúnāni vidvā́n púmān púmāṁsam pári pātu viśvátaḥ
06.075.15	a	ā́lāktā yā́ rúruśīrṣṇy átho yásyā áyo múkham
06.075.15	c	idám parjányaretasa íṣvai devyaí br̥hán námaḥ
06.075.16	a	ávasr̥ṣṭā párā pata śáravye bráhmasaṁśite
06.075.16	c	gáchāmítrān prá padyasva mā́mī́ṣāṁ káṁ canóc chiṣaḥ
06.075.17	a	yátra bāṇā́ḥ sampátanti kumārā́ viśikhā́ iva
06.075.17	c	tátrā no bráhmaṇas pátir áditiḥ śárma yachatu viśvā́hā śárma yachatu
06.075.18	a	mármāṇi te vármaṇā chādayāmi sómas tvā rā́jāmŕ̥tenā́nu vastām
06.075.18	c	urór várīyo váruṇas te kr̥ṇotu jáyantaṁ tvā́nu devā́ madantu
06.075.19	a	yó naḥ svó áraṇo yáś ca níṣṭyo jíghāṁsati
06.075.19	c	devā́s táṁ sárve dhūrvantu bráhma várma mámā́ntaram
07.001.01	a	agníṁ náro dī́dhitibhir aráṇyor hástacyutī janayanta praśastám
07.001.01	c	dūredŕ̥śaṁ gr̥hápatim atharyúm
07.001.02	a	tám agním áste vásavo ny r̥̀ṇvan supraticákṣam ávase kútaś cit
07.001.02	c	dakṣā́yyo yó dáma ā́sa nítyaḥ
07.001.03	a	préddho agne dīdihi puró nó 'jasrayā sūrmyāā̀ yaviṣṭha
07.001.03	c	tvā́ṁ śáśvanta úpa yanti vā́jāḥ
07.001.04	a	prá te agnáyo 'gníbhyo váraṁ níḥ suvī́rāsaḥ śośucanta dyumántaḥ
07.001.04	c	yátrā náraḥ samā́sate sujātā́ḥ
07.001.05	a	dā́ no agne dhiyā́ rayíṁ suvī́raṁ svapatyáṁ sahasya praśastám
07.001.05	c	ná yáṁ yā́vā tárati yātumā́vān
07.001.06	a	úpa yám éti yuvatíḥ sudákṣaṁ doṣā́ vástor havíṣmatī ghr̥tā́cī
07.001.06	c	úpa svaínam arámatir vasūyúḥ
07.001.07	a	víśvā agné 'pa dahā́rātīr yébhis tápobhir ádaho járūtham
07.001.07	c	prá nisvaráṁ cātayasvā́mīvām
07.001.08	a	ā́ yás te agna idhaté ánīkaṁ vásiṣṭha śúkra dī́divaḥ pā́vaka
07.001.08	c	utó na ebhí staváthair ihá syāḥ
07.001.09	a	ví yé te agne bhejiré ánīkam mártā náraḥ pítryāsaḥ purutrā́
07.001.09	c	utó na ebhíḥ sumánā ihá syāḥ
07.001.10	a	imé náro vr̥trahátyeṣu śū́rā víśvā ádevīr abhí santu māyā́ḥ
07.001.10	c	yé me dhíyam panáyanta praśastā́m
07.001.11	a	mā́ śū́ne agne ní ṣadāma nr̥ṇā́m mā́śéṣaso 'vī́ratā pári tvā
07.001.11	c	prajā́vatīṣu dúryāsu durya
07.001.12	a	yám aśvī́ nítyam upayā́ti yajñám prajā́vantaṁ svapatyáṁ kṣáyaṁ naḥ
07.001.12	c	svájanmanā śéṣasā vāvr̥dhānám
07.001.13	a	pāhí no agne rakṣáso ájuṣṭāt pāhí dhūrtér áraruṣo aghāyóḥ
07.001.13	c	tvā́ yujā́ pr̥tanāyū́m̐r abhí ṣyām
07.001.14	a	séd agnír agnī́m̐r áty astv anyā́n yátra vājī́ tánayo vīḷúpāṇiḥ
07.001.14	c	sahásrapāthā akṣárā saméti
07.001.15	a	séd agnír yó vanuṣyató nipā́ti sameddhā́ram áṁhasa uruṣyā́t
07.001.15	c	sujātā́saḥ pári caranti vīrā́ḥ
07.001.16	a	ayáṁ só agnír ā́hutaḥ purutrā́ yám ī́śānaḥ sám íd indhé havíṣmān
07.001.16	c	pári yám éty adhvaréṣu hótā
07.001.17	a	tvé agna āhávanāni bhū́rīśānā́sa ā́ juhuyāma nítyā
07.001.17	c	ubhā́ kr̥ṇvánto vahatū́ miyédhe
07.001.18	a	imó agne vītátamāni havyā́jasro vakṣi devátātim ácha
07.001.18	c	práti na īṁ surabhī́ṇi vyantu
07.001.19	a	mā́ no agne 'vī́rate párā dā durvā́sasé 'mataye mā́ no asyaí
07.001.19	c	mā́ naḥ kṣudhé mā́ rakṣása r̥tāvo mā́ no dáme mā́ vána ā́ juhūrthāḥ
07.001.20	a	nū́ me bráhmāṇy agna úc chaśādhi tváṁ deva maghávadbhyaḥ suṣūdaḥ
07.001.20	c	rātaú syāmobháyāsa ā́ te yūyám pāta svastíbhiḥ sádā naḥ
07.001.21	a	tvám agne suhávo raṇvásaṁdr̥k sudītī́ sūno sahaso didīhi
07.001.21	c	mā́ tvé sácā tánaye nítya ā́ dhaṅ mā́ vīró asmán náryo ví dāsīt
07.001.22	a	mā́ no agne durbhr̥táye sácaiṣú devéddheṣv agníṣu prá vocaḥ
07.001.22	c	mā́ te asmā́n durmatáyo bhr̥mā́c cid devásya sūno sahaso naśanta
07.001.23	a	sá márto agne svanīka revā́n ámartye yá ājuhóti havyám
07.001.23	c	sá devátā vasuvániṁ dadhāti yáṁ sūrír arthī́ pr̥chámāna éti
07.001.24	a	mahó no agne suvitásya vidvā́n rayíṁ sūríbhya ā́ vahā br̥hántam
07.001.24	c	yéna vayáṁ sahasāvan mádemā́vikṣitāsa ā́yuṣā suvī́rāḥ
07.001.25	a	nū́ me bráhmāṇy agna úc chaśādhi tváṁ deva maghávadbhyaḥ suṣūdaḥ
07.001.25	c	rātaú syāmobháyāsa ā́ te yūyám pāta svastíbhiḥ sádā naḥ
07.002.01	a	juṣásva naḥ samídham agne adyá śócā br̥hád yajatáṁ dhūmám r̥ṇván
07.002.01	c	úpa spr̥śa divyáṁ sā́nu stū́paiḥ sáṁ raśmíbhis tatanaḥ sū́ryasya
07.002.02	a	nárāśáṁsasya mahimā́nam eṣām úpa stoṣāma yajatásya yajñaíḥ
07.002.02	c	yé sukrátavaḥ śúcayo dhiyaṁdhā́ḥ svádanti devā́ ubháyāni havyā́
07.002.03	a	īḷényaṁ vo ásuraṁ sudákṣam antár dūtáṁ ródasī satyavā́cam
07.002.03	c	manuṣvád agním mánunā sámiddhaṁ sám adhvarā́ya sádam ín mahema
07.002.04	a	saparyávo bháramāṇā abhijñú prá vr̥ñjate námasā barhír agnaú
07.002.04	c	ājúhvānā ghr̥tápr̥ṣṭham pŕ̥ṣadvad ádhvaryavo havíṣā marjayadhvam
07.002.05	a	svādhyò ví dúro devayántó 'śiśrayū rathayúr devátātā
07.002.05	c	pūrvī́ śíśuṁ ná mātárā rihāṇé sám agrúvo ná sámaneṣv añjan
07.002.06	a	utá yóṣaṇe divyé mahī́ na uṣā́sānáktā sudúgheva dhenúḥ
07.002.06	c	barhiṣádā puruhūté maghónī ā́ yajñíye suvitā́ya śrayetām
07.002.07	a	víprā yajñéṣu mā́nuṣeṣu kārū́ mánye vāṁ jātávedasā yájadhyai
07.002.07	c	ūrdhváṁ no adhvaráṁ kr̥taṁ háveṣu tā́ devéṣu vanatho vā́ryāṇi
07.002.08	a	ā́ bhā́ratī bhā́ratībhiḥ sajóṣā íḷā devaír manuṣyèbhir agníḥ
07.002.08	c	sárasvatī sārasvatébhir arvā́k tisró devī́r barhír édáṁ sadantu
07.002.09	a	tán nas turī́pam ádha poṣayitnú déva tvaṣṭar ví rarāṇáḥ syasva
07.002.09	c	yáto vīráḥ karmaṇyàḥ sudákṣo yuktágrāvā jā́yate devákāmaḥ
07.002.10	a	vánaspaté 'va sr̥jópa devā́n agnír havíḥ śamitā́ sūdayāti
07.002.10	c	séd u hótā satyátaro yajāti yáthā devā́nāṁ jánimāni véda
07.002.11	a	ā́ yāhy agne samidhānó arvā́ṅ índreṇa devaíḥ saráthaṁ turébhiḥ
07.002.11	c	barhír na āstām áditiḥ suputrā́ svā́hā devā́ amŕ̥tā mādayantām
07.003.01	a	agníṁ vo devám agníbhiḥ sajóṣā yájiṣṭhaṁ dūtám adhvaré kr̥ṇudhvam
07.003.01	c	yó mártyeṣu nídhruvir r̥tā́vā tápurmūrdhā ghr̥tā́nnaḥ pāvakáḥ
07.003.02	a	próthad áśvo ná yávase 'viṣyán yadā́ maháḥ saṁváraṇād vy ásthāt
07.003.02	c	ā́d asya vā́to ánu vāti śocír ádha sma te vrájanaṁ kr̥ṣṇám asti
07.003.03	a	úd yásya te návajātasya vŕ̥ṣṇó 'gne cáranty ajárā idhānā́ḥ
07.003.03	c	áchā dyā́m aruṣó dhūmá eti sáṁ dūtó agna ī́yase hí devā́n
07.003.04	a	ví yásya te pr̥thivyā́m pā́jo áśret tr̥ṣú yád ánnā samávr̥kta jámbhaiḥ
07.003.04	c	séneva sr̥ṣṭā́ prásitiṣ ṭa eti yávaṁ ná dasma juhvāā̀ vivekṣi
07.003.05	a	tám íd doṣā́ tám uṣási yáviṣṭham agním átyaṁ ná marjayanta náraḥ
07.003.05	c	niśíśānā átithim asya yónau dīdā́ya śocír ā́hutasya vŕ̥ṣṇaḥ
07.003.06	a	susaṁdŕ̥k te svanīka prátīkaṁ ví yád rukmó ná rócasa upāké
07.003.06	c	divó ná te tanyatúr eti śúṣmaś citró ná sū́raḥ práti cakṣi bhānúm
07.003.07	a	yáthā vaḥ svā́hāgnáye dā́śema párī́ḷābhir ghr̥távadbhiś ca havyaíḥ
07.003.07	c	tébhir no agne ámitair máhobhiḥ śatám pūrbhír ā́yasībhir ní pāhi
07.003.08	a	yā́ vā te sánti dāśúṣe ádhr̥ṣṭā gíro vā yā́bhir nr̥vátīr uruṣyā́ḥ
07.003.08	c	tā́bhir naḥ sūno sahaso ní pāhi smát sūrī́ñ jaritr̥ŕ̥ñ jātavedaḥ
07.003.09	a	nír yát pūtéva svádhitiḥ śúcir gā́t sváyā kr̥pā́ tanvāā̀ rócamānaḥ
07.003.09	c	ā́ yó mātrór uśényo jániṣṭa devayájyāya sukrátuḥ pāvakáḥ
07.003.10	a	etā́ no agne saúbhagā didīhy ápi krátuṁ sucétasaṁ vatema
07.003.10	c	víśvā stotŕ̥bhyo gr̥ṇaté ca santu yūyám pāta svastíbhiḥ sádā naḥ
07.004.01	a	prá vaḥ śukrā́ya bhānáve bharadhvaṁ havyám matíṁ cāgnáye súpūtam
07.004.01	c	yó daívyāni mā́nuṣā janū́ṁṣy antár víśvāni vidmánā jígāti
07.004.02	a	sá gŕ̥tso agnís táruṇaś cid astu yáto yáviṣṭho ájaniṣṭa mātúḥ
07.004.02	c	sáṁ yó vánā yuváte śúcidan bhū́ri cid ánnā sám íd atti sadyáḥ
07.004.03	a	asyá devásya saṁsády ánīke yám mártāsaḥ śyetáṁ jagr̥bhré
07.004.03	c	ní yó gŕ̥bham paúruṣeyīm uvóca durókam agnír āyáve śuśoca
07.004.04	a	ayáṁ kavír ákaviṣu prácetā márteṣv agnír amŕ̥to ní dhāyi
07.004.04	c	sá mā́ no átra juhuraḥ sahasvaḥ sádā tvé sumánasaḥ syāma
07.004.05	a	ā́ yó yóniṁ devákr̥taṁ sasā́da krátvā hy àgnír amŕ̥tām̐ átārīt
07.004.05	c	tám óṣadhīś ca vanínaś ca gárbham bhū́miś ca viśvádhāyasam bibharti
07.004.06	a	ī́śe hy àgnír amŕ̥tasya bhū́rer ī́śe rāyáḥ suvī́ryasya dā́toḥ
07.004.06	c	mā́ tvā vayáṁ sahasāvann avī́rā mā́psavaḥ pári ṣadāma mā́duvaḥ
07.004.07	a	pariṣádyaṁ hy áraṇasya rékṇo nítyasya rāyáḥ pátayaḥ syāma
07.004.07	c	ná śéṣo agne anyájātam asty ácetānasya mā́ pathó ví dukṣaḥ
07.004.08	a	nahí grábhāyā́raṇaḥ suśévo 'nyódaryo mánasā mántavā́ u
07.004.08	c	ádhā cid ókaḥ púnar ít sá ety ā́ no vājy àbhīṣā́ḷ etu návyaḥ
07.004.09	a	tvám agne vanuṣyató ní pāhi tvám u naḥ sahasāvann avadyā́t
07.004.09	c	sáṁ tvā dhvasmanvád abhy ètu pā́thaḥ sáṁ rayí spr̥hayā́yyaḥ sahasrī́
07.004.10	a	etā́ no agne saúbhagā didīhy ápi krátuṁ sucétasaṁ vatema
07.004.10	c	víśvā stotŕ̥bhyo gr̥ṇaté ca santu yūyám pāta svastíbhiḥ sádā naḥ
07.005.01	a	prā́gnáye taváse bharadhvaṁ gíraṁ divó aratáye pr̥thivyā́ḥ
07.005.01	c	yó víśveṣām amŕ̥tānām upásthe vaiśvānaró vāvr̥dhé jāgr̥vádbhiḥ
07.005.02	a	pr̥ṣṭó diví dhā́yy agníḥ pr̥thivyā́ṁ netā́ síndhūnāṁ vr̥ṣabhá stíyānām
07.005.02	c	sá mā́nuṣīr abhí víśo ví bhāti vaiśvānaró vāvr̥dhānó váreṇa
07.005.03	a	tvád bhiyā́ víśa āyann ásiknīr asamanā́ jáhatīr bhójanāni
07.005.03	c	vaíśvānara pūráve śóśucānaḥ púro yád agne daráyann ádīdeḥ
07.005.04	a	táva tridhā́tu pr̥thivī́ utá dyaúr vaíśvānara vratám agne sacanta
07.005.04	c	tvám bhāsā́ ródasī ā́ tatanthā́jasreṇa śocíṣā śóśucānaḥ
07.005.05	a	tvā́m agne haríto vāvaśānā́ gíraḥ sacante dhúnayo ghr̥tā́cīḥ
07.005.05	c	pátiṁ kr̥ṣṭīnā́ṁ rathyàṁ rayīṇā́ṁ vaiśvānarám uṣásāṁ ketúm áhnām
07.005.06	a	tvé asuryàṁ vásavo ny r̥̀ṇvan krátuṁ hí te mitramaho juṣánta
07.005.06	c	tváṁ dásyūm̐r ókaso agna āja urú jyótir janáyann ā́ryāya
07.005.07	a	sá jā́yamānaḥ paramé vyòman vāyúr ná pā́thaḥ pári pāsi sadyáḥ
07.005.07	c	tvám bhúvanā janáyann abhí krann ápatyāya jātavedo daśasyán
07.005.08	a	tā́m agne asmé íṣam érayasva vaíśvānara dyumátīṁ jātavedaḥ
07.005.08	c	yáyā rā́dhaḥ pínvasi viśvavāra pr̥thú śrávo dāśúṣe mártyāya
07.005.09	a	táṁ no agne maghávadbhyaḥ purukṣúṁ rayíṁ ní vā́jaṁ śrútyaṁ yuvasva
07.005.09	c	vaíśvānara máhi naḥ śárma yacha rudrébhir agne vásubhiḥ sajóṣāḥ
07.006.01	a	prá samrā́jo ásurasya práśastim puṁsáḥ kr̥ṣṭīnā́m anumā́dyasya
07.006.01	c	índrasyeva prá tavásas kr̥tā́ni vánde dārúṁ vándamāno vivakmi
07.006.02	a	kavíṁ ketúṁ dhāsím bhānúm ádrer hinvánti śáṁ rājyáṁ ródasyoḥ
07.006.02	c	puraṁdarásya gīrbhír ā́ vivāse 'gnér vratā́ni pūrvyā́ mahā́ni
07.006.03	a	ny àkratū́n grathíno mr̥dhrávācaḥ paṇī́m̐r aśraddhā́m̐ avr̥dhā́m̐ ayajñā́n
07.006.03	c	prá pra tā́n dásyūm̐r agnír vivāya pū́rvaś cakārā́parām̐ áyajyūn
07.006.04	a	yó apācī́ne támasi mádantīḥ prā́cīś cakā́ra nŕ̥tamaḥ śácībhiḥ
07.006.04	c	tám ī́śānaṁ vásvo agníṁ gr̥ṇīṣé 'nānataṁ damáyantam pr̥tanyū́n
07.006.05	a	yó dehyò ánamayad vadhasnaír yó aryápatnīr uṣásaś cakā́ra
07.006.05	c	sá nirúdhyā náhuṣo yahvó agnír víśaś cakre balihŕ̥taḥ sáhobhiḥ
07.006.06	a	yásya śármann úpa víśve jánāsa évais tasthúḥ sumatím bhíkṣamāṇāḥ
07.006.06	c	vaiśvānaró váram ā́ ródasyor ā́gníḥ sasāda pitrór upástham
07.006.07	a	ā́ devó dade budhnyāā̀ vásūni vaiśvānará úditā sū́ryasya
07.006.07	c	ā́ samudrā́d ávarād ā́ párasmād ā́gnír dade divá ā́ pr̥thivyā́ḥ
07.007.01	a	prá vo deváṁ cit sahasānám agním áśvaṁ ná vājínaṁ hiṣe námobhiḥ
07.007.01	c	bhávā no dūtó adhvarásya vidvā́n tmánā devéṣu vivide mitádruḥ
07.007.02	a	ā́ yāhy agne pathyāā̀ ánu svā́ mandró devā́nāṁ sakhyáṁ juṣāṇáḥ
07.007.02	c	ā́ sā́nu śúṣmair nadáyan pr̥thivyā́ jámbhebhir víśvam uśádhag vánāni
07.007.03	a	prācī́no yajñáḥ súdhitaṁ hí barhíḥ prīṇīté agnír īḷitó ná hótā
07.007.03	c	ā́ mātárā viśvávāre huvānó yáto yaviṣṭha jajñiṣé suśévaḥ
07.007.04	a	sadyó adhvaré rathiráṁ jananta mā́nuṣāso vícetaso yá eṣām
07.007.04	c	viśā́m adhāyi viśpátir duroṇè 'gnír mandró mádhuvacā r̥tā́vā
07.007.05	a	ásādi vr̥tó váhnir ājaganvā́n agnír brahmā́ nr̥ṣádane vidhartā́
07.007.05	c	dyaúś ca yám pr̥thivī́ vāvr̥dhā́te ā́ yáṁ hótā yájati viśvávāram
07.007.06	a	eté dyumnébhir víśvam ā́tiranta mántraṁ yé vā́raṁ náryā átakṣan
07.007.06	c	prá yé víśas tiránta śróṣamāṇā ā́ yé me asyá dī́dhayann r̥tásya
07.007.07	a	nū́ tvā́m agna īmahe vásiṣṭhā īśānáṁ sūno sahaso vásūnām
07.007.07	c	íṣaṁ stotŕ̥bhyo maghávadbhya ānaḍ yūyám pāta svastíbhiḥ sádā naḥ
07.008.01	a	indhé rā́jā sám aryó námobhir yásya prátīkam ā́hutaṁ ghr̥téna
07.008.01	c	náro havyébhir īḷate sabā́dha ā́gnír ágra uṣásām aśoci
07.008.02	a	ayám u ṣyá súmahām̐ avedi hótā mandró mánuṣo yahvó agníḥ
07.008.02	c	ví bhā́ akaḥ sasr̥jānáḥ pr̥thivyā́ṁ kr̥ṣṇápavir óṣadhībhir vavakṣe
07.008.03	a	káyā no agne ví vasaḥ suvr̥ktíṁ kā́m u svadhā́m r̥ṇavaḥ śasyámānaḥ
07.008.03	c	kadā́ bhavema pátayaḥ sudatra rāyó vantā́ro duṣṭárasya sādhóḥ
07.008.04	a	prá prāyám agnír bharatásya śr̥ṇve ví yát sū́ryo ná rócate br̥hád bhā́ḥ
07.008.04	c	abhí yáḥ pūrúm pŕ̥tanāsu tasthaú dyutānó daívyo átithiḥ śuśoca
07.008.05	a	ásann ít tvé āhávanāni bhū́ri bhúvo víśvebhiḥ sumánā ánīkaiḥ
07.008.05	c	stutáś cid agne śr̥ṇviṣe gr̥ṇānáḥ svayáṁ vardhasva tanvàṁ sujāta
07.008.06	a	idáṁ vácaḥ śatasā́ḥ sáṁsahasram úd agnáye janiṣīṣṭa dvibárhāḥ
07.008.06	c	śáṁ yát stotŕ̥bhya āpáye bhávāti dyumád amīvacā́tanaṁ rakṣohā́
07.008.07	a	nū́ tvā́m agna īmahe vásiṣṭhā īśānáṁ sūno sahaso vásūnām
07.008.07	c	íṣaṁ stotŕ̥bhyo maghávadbhya ānaḍ yūyám pāta svastíbhiḥ sádā naḥ
07.009.01	a	ábodhi jārá uṣásām upásthād dhótā mandráḥ kavítamaḥ pāvakáḥ
07.009.01	c	dádhāti ketúm ubháyasya jantór havyā́ devéṣu dráviṇaṁ sukŕ̥tsu
07.009.02	a	sá sukrátur yó ví dúraḥ paṇīnā́m punānó arkám purubhójasaṁ naḥ
07.009.02	c	hótā mandró viśā́ṁ dámūnās tirás támo dadr̥śe rāmyā́ṇām
07.009.03	a	ámūraḥ kavír áditir vivásvān susaṁsán mitró átithiḥ śivó naḥ
07.009.03	c	citrábhānur uṣásām bhāty ágre 'pā́ṁ gárbhaḥ prasvà ā́ viveśa
07.009.04	a	īḷényo vo mánuṣo yugéṣu samanagā́ aśucaj jātávedāḥ
07.009.04	c	susaṁdŕ̥śā bhānúnā yó vibhā́ti práti gā́vaḥ samidhānám budhanta
07.009.05	a	ágne yāhí dūtyàm mā́ riṣaṇyo devā́m̐ áchā brahmakŕ̥tā gaṇéna
07.009.05	c	sárasvatīm marúto aśvínāpó yákṣi devā́n ratnadhéyāya víśvān
07.009.06	a	tvā́m agne samidhānó vásiṣṭho járūthaṁ han yákṣi rāyé púraṁdhim
07.009.06	c	puruṇīthā́ jātavedo jarasva yūyám pāta svastíbhiḥ sádā naḥ
07.010.01	a	uṣó ná jāráḥ pr̥thú pā́jo aśred dávidyutad dī́dyac chóśucānaḥ
07.010.01	c	vŕ̥ṣā háriḥ śúcir ā́ bhāti bhāsā́ dhíyo hinvāná uśatī́r ajīgaḥ
07.010.02	a	svàr ṇá vástor uṣásām aroci yajñáṁ tanvānā́ uśíjo ná mánma
07.010.02	c	agnír jánmāni devá ā́ ví vidvā́n dravád dūtó devayā́vā vániṣṭhaḥ
07.010.03	a	áchā gíro matáyo devayántīr agníṁ yanti dráviṇam bhíkṣamāṇāḥ
07.010.03	c	susaṁdŕ̥śaṁ suprátīkaṁ sváñcaṁ havyavā́ham aratím mā́nuṣāṇām
07.010.04	a	índraṁ no agne vásubhiḥ sajóṣā rudráṁ rudrébhir ā́ vahā br̥hántam
07.010.04	c	ādityébhir áditiṁ viśvájanyām bŕ̥haspátim ŕ̥kvabhir viśvávāram
07.010.05	a	mandráṁ hótāram uśíjo yáviṣṭham agníṁ víśa īḷate adhvaréṣu
07.010.05	c	sá hí kṣápāvām̐ ábhavad rayīṇā́m átandro dūtó yajáthāya devā́n
07.011.01	a	mahā́m̐ asy adhvarásya praketó ná r̥té tvád amŕ̥tā mādayante
07.011.01	c	ā́ víśvebhiḥ saráthaṁ yāhi devaír ny àgne hótā prathamáḥ sadehá
07.011.02	a	tvā́m īḷate ajiráṁ dūtyāā̀ya havíṣmantaḥ sádam ín mā́nuṣāsaḥ
07.011.02	c	yásya devaír ā́sado barhír agné 'hāny asmai sudínā bhavanti
07.011.03	a	tríś cid aktóḥ prá cikitur vásūni tvé antár dāśúṣe mártyāya
07.011.03	c	manuṣvád agna ihá yakṣi devā́n bhávā no dūtó abhiśastipā́vā
07.011.04	a	agnír īśe br̥ható adhvarásyāgnír víśvasya havíṣaḥ kr̥tásya
07.011.04	c	krátuṁ hy àsya vásavo juṣántā́thā devā́ dadhire havyavā́ham
07.011.05	a	ā́gne vaha havirádyāya devā́n índrajyeṣṭhāsa ihá mādayantām
07.011.05	c	imáṁ yajñáṁ diví devéṣu dhehi yūyám pāta svastíbhiḥ sádā naḥ
07.012.01	a	áganma mahā́ námasā yáviṣṭhaṁ yó dīdā́ya sámiddhaḥ své duroṇé
07.012.01	c	citrábhānuṁ ródasī antár urvī́ svāā̀hutaṁ viśvátaḥ pratyáñcam
07.012.02	a	sá mahnā́ víśvā duritā́ni sāhvā́n agní ṣṭave dáma ā́ jātávedāḥ
07.012.02	c	sá no rakṣiṣad duritā́d avadyā́d asmā́n gr̥ṇatá utá no maghónaḥ
07.012.03	a	tváṁ váruṇa utá mitró agne tvā́ṁ vardhanti matíbhir vásiṣṭhāḥ
07.012.03	c	tvé vásu suṣaṇanā́ni santu yūyám pāta svastíbhiḥ sádā naḥ
07.013.01	a	prā́gnáye viśvaśúce dhiyaṁdhè 'suraghné mánma dhītím bharadhvam
07.013.01	c	bháre havír ná barhíṣi prīṇānó vaiśvānarā́ya yátaye matīnā́m
07.013.02	a	tvám agne śocíṣā śóśucāna ā́ ródasī apr̥ṇā jā́yamānaḥ
07.013.02	c	tváṁ devā́m̐ abhíśaster amuñco vaíśvānara jātavedo mahitvā́
07.013.03	a	jātó yád agne bhúvanā vy ákhyaḥ paśū́n ná gopā́ íryaḥ párijmā
07.013.03	c	vaíśvānara bráhmaṇe vinda gātúṁ yūyám pāta svastíbhiḥ sádā naḥ
07.014.01	a	samídhā jātávedase devā́ya deváhūtibhiḥ
07.014.01	c	havírbhiḥ śukráśociṣe namasvíno vayáṁ dāśemāgnáye
07.014.02	a	vayáṁ te agne samídhā vidhema vayáṁ dāśema suṣṭutī́ yajatra
07.014.02	c	vayáṁ ghr̥ténādhvarasya hotar vayáṁ deva havíṣā bhadraśoce
07.014.03	a	ā́ no devébhir úpa deváhūtim ágne yāhí váṣaṭkr̥tiṁ juṣāṇáḥ
07.014.03	c	túbhyaṁ devā́ya dā́śataḥ syāma yūyám pāta svastíbhiḥ sádā naḥ
07.015.01	a	upasádyāya mīḷhúṣa āsyè juhutā havíḥ
07.015.01	c	yó no nédiṣṭham ā́pyam
07.015.02	a	yáḥ páñca carṣaṇī́r abhí niṣasā́da dáme dame
07.015.02	c	kavír gr̥hápatir yúvā
07.015.03	a	sá no védo amā́tyam agnī́ rakṣatu viśvátaḥ
07.015.03	c	utā́smā́n pātv áṁhasaḥ
07.015.04	a	návaṁ nú stómam agnáye diváḥ śyenā́ya jījanam
07.015.04	c	vásvaḥ kuvíd vanā́ti naḥ
07.015.05	a	spārhā́ yásya śríyo dr̥śé rayír vīrávato yathā
07.015.05	c	ágre yajñásya śócataḥ
07.015.06	a	sémā́ṁ vetu váṣaṭkr̥tim agnír juṣata no gíraḥ
07.015.06	c	yájiṣṭho havyavā́hanaḥ
07.015.07	a	ní tvā nakṣya viśpate dyumántaṁ deva dhīmahi
07.015.07	c	suvī́ram agna āhuta
07.015.08	a	kṣápa usráś ca dīdihi svagnáyas tváyā vayám
07.015.08	c	suvī́ras tvám asmayúḥ
07.015.09	a	úpa tvā sātáye náro víprāso yanti dhītíbhiḥ
07.015.09	c	úpā́kṣarā sahasríṇī
07.015.10	a	agnī́ rákṣāṁsi sedhati śukráśocir ámartyaḥ
07.015.10	c	śúciḥ pāvaká ī́ḍyaḥ
07.015.11	a	sá no rā́dhāṁsy ā́ bharéśānaḥ sahaso yaho
07.015.11	c	bhágaś ca dātu vā́ryam
07.015.12	a	tvám agne vīrávad yáśo deváś ca savitā́ bhágaḥ
07.015.12	c	dítiś ca dāti vā́ryam
07.015.13	a	ágne rákṣā ṇo áṁhasaḥ práti ṣma deva rī́ṣataḥ
07.015.13	c	tápiṣṭhair ajáro daha
07.015.14	a	ádhā mahī́ na ā́yasy ánādhr̥ṣṭo nŕ̥pītaye
07.015.14	c	pū́r bhavā śatábhujiḥ
07.015.15	a	tváṁ naḥ pāhy áṁhaso dóṣāvastar aghāyatáḥ
07.015.15	c	dívā náktam adābhya
07.016.01	a	enā́ vo agníṁ námasorjó nápātam ā́ huve
07.016.01	c	priyáṁ cétiṣṭham aratíṁ svadhvaráṁ víśvasya dūtám amŕ̥tam
07.016.02	a	sá yojate aruṣā́ viśvábhojasā sá dudravat svāā̀hutaḥ
07.016.02	c	subráhmā yajñáḥ suśámī vásūnāṁ deváṁ rā́dho jánānām
07.016.03	a	úd asya śocír asthād ājúhvānasya mīḷhúṣaḥ
07.016.03	c	úd dhūmā́so aruṣā́so divispŕ̥śaḥ sám agním indhate náraḥ
07.016.04	a	táṁ tvā dūtáṁ kr̥ṇmahe yaśástamaṁ devā́m̐ ā́ vītáye vaha
07.016.04	c	víśvā sūno sahaso martabhójanā rā́sva tád yát tvémahe
07.016.05	a	tvám agne gr̥hápatis tváṁ hótā no adhvaré
07.016.05	c	tvám pótā viśvavāra prácetā yákṣi véṣi ca vā́ryam
07.016.06	a	kr̥dhí rátnaṁ yájamānāya sukrato tváṁ hí ratnadhā́ ási
07.016.06	c	ā́ na r̥té śiśīhi víśvam r̥tvíjaṁ suśáṁso yáś ca dákṣate
07.016.07	a	tvé agne svāhuta priyā́saḥ santu sūráyaḥ
07.016.07	c	yantā́ro yé maghávāno jánānām ūrvā́n dáyanta gónām
07.016.08	a	yéṣām íḷā ghr̥táhastā duroṇá ā́m̐ ápi prātā́ niṣī́dati
07.016.08	c	tā́ṁs trāyasva sahasya druhó nidó yáchā naḥ śárma dīrghaśrút
07.016.09	a	sá mandráyā ca jihváyā váhnir āsā́ vidúṣṭaraḥ
07.016.09	c	ágne rayím maghávadbhyo na ā́ vaha havyádātiṁ ca sūdaya
07.016.10	a	yé rā́dhāṁsi dádaty áśvyā maghā́ kā́mena śrávaso maháḥ
07.016.10	c	tā́m̐ áṁhasaḥ pipr̥hi partŕ̥bhiṣ ṭváṁ śatám pūrbhír yaviṣṭhya
07.016.11	a	devó vo draviṇodā́ḥ pūrṇā́ṁ vivaṣṭy āsícam
07.016.11	c	úd vā siñcádhvam úpa vā pr̥ṇadhvam ā́d íd vo devá ohate
07.016.12	a	táṁ hótāram adhvarásya prácetasaṁ váhniṁ devā́ akr̥ṇvata
07.016.12	c	dádhāti rátnaṁ vidhaté suvī́ryam agnír jánāya dāśúṣe
07.017.01	á	g
07.017.02	u	t
07.017.03	á	g
07.017.04	s	v
07.017.05	v	á
07.017.06	t	v
07.017.07	t	é
07.018.01	a	tvé ha yát pitáraś cin na indra víśvā vāmā́ jaritā́ro ásanvan
07.018.01	c	tvé gā́vaḥ sudúghās tvé hy áśvās tváṁ vásu devayaté vániṣṭhaḥ
07.018.02	a	rā́jeva hí jánibhiḥ kṣéṣy evā́va dyúbhir abhí vidúṣ kavíḥ sán
07.018.02	c	piśā́ gíro maghavan góbhir áśvais tvāyatáḥ śiśīhi rāyé asmā́n
07.018.03	a	imā́ u tvā paspr̥dhānā́so átra mandrā́ gíro devayántīr úpa sthuḥ
07.018.03	c	arvā́cī te pathyāā̀ rāyá etu syā́ma te sumatā́v indra śárman
07.018.04	a	dhenúṁ ná tvā sūyávase dúdukṣann úpa bráhmāṇi sasr̥je vásiṣṭhaḥ
07.018.04	c	tvā́m ín me gópatiṁ víśva āhā́ na índraḥ sumatíṁ gantv ácha
07.018.05	a	árṇāṁsi cit paprathānā́ sudā́sa índro gādhā́ny akr̥ṇot supārā́
07.018.05	c	śárdhantaṁ śimyúm ucáthasya návyaḥ śā́paṁ síndhūnām akr̥ṇod áśastīḥ
07.018.06	a	puroḷā́ ít turváśo yákṣur āsīd rāyé mátsyāso níśitā ápīva
07.018.06	c	śruṣṭíṁ cakrur bhŕ̥gavo druhyávaś ca sákhā sákhāyam atarad víṣūcoḥ
07.018.07	a	ā́ pakthā́so bhalānáso bhanantā́lināso viṣāṇínaḥ śivā́saḥ
07.018.07	c	ā́ yó 'nayat sadhamā́ ā́ryasya gavyā́ tŕ̥tsubhyo ajagan yudhā́ nr̥ŕ̥n
07.018.08	a	durādhyò áditiṁ sreváyanto 'cetáso ví jagr̥bhre páruṣṇīm
07.018.08	c	mahnā́vivyak pr̥thivī́m pátyamānaḥ paśúṣ kavír aśayac cā́yamānaḥ
07.018.09	a	īyúr árthaṁ ná nyarthám páruṣṇīm āśúś canéd abhipitváṁ jagāma
07.018.09	c	sudā́sa índraḥ sutúkām̐ amítrān árandhayan mā́nuṣe vádhrivācaḥ
07.018.10	a	īyúr gā́vo ná yávasād ágopā yathākr̥tám abhí mitráṁ citā́saḥ
07.018.10	c	pŕ̥śnigāvaḥ pŕ̥śninipreṣitāsaḥ śruṣṭíṁ cakrur niyúto rántayaś ca
07.018.11	a	ékaṁ ca yó viṁśatíṁ ca śravasyā́ vaikarṇáyor jánān rā́jā ny ástaḥ
07.018.11	c	dasmó ná sádman ní śiśāti barhíḥ śū́raḥ sárgam akr̥ṇod índra eṣām
07.018.12	a	ádha śrutáṁ kaváṣaṁ vr̥ddhám apsv ánu druhyúṁ ní vr̥ṇag vájrabāhuḥ
07.018.12	c	vr̥ṇānā́ átra sakhyā́ya sakhyáṁ tvāyánto yé ámadann ánu tvā
07.018.13	a	ví sadyó víśvā dr̥ṁhitā́ny eṣām índraḥ púraḥ sáhasā saptá dardaḥ
07.018.13	c	vy ā́navasya tŕ̥tsave gáyam bhāg jéṣma pūrúṁ vidáthe mr̥dhrávācam
07.018.14	a	ní gavyávó 'navo druhyávaś ca ṣaṣṭíḥ śatā́ suṣupuḥ ṣáṭ sahásrā
07.018.14	c	ṣaṣṭír vīrā́so ádhi ṣáḍ duvoyú víśvéd índrasya vīryāā̀ kr̥tā́ni
07.018.15	a	índreṇaité tŕ̥tsavo véviṣāṇā ā́po ná sr̥ṣṭā́ adhavanta nī́cīḥ
07.018.15	c	durmitrā́saḥ prakalavín mímānā jahúr víśvāni bhójanā sudā́se
07.018.16	a	ardháṁ vīrásya śr̥tapā́m anindrám párā śárdhantaṁ nunude abhí kṣā́m
07.018.16	c	índro manyúm manyumyò mimāya bhejé pathó vartaním pátyamānaḥ
07.018.17	a	ādhréṇa cit tád v ékaṁ cakāra siṁhyàṁ cit pétvenā jaghāna
07.018.17	c	áva sraktī́r veśyāā̀vr̥ścad índraḥ prā́yachad víśvā bhójanā sudā́se
07.018.18	a	śáśvanto hí śátravo rāradhúṣ ṭe bhedásya cic chárdhato vinda rándhim
07.018.18	c	mártām̐ éna stuvató yáḥ kr̥ṇóti tigmáṁ tásmin ní jahi vájram indra
07.018.19	a	ā́vad índraṁ yamúnā tŕ̥tsavaś ca prā́tra bhedáṁ sarvátātā muṣāyat
07.018.19	c	ajā́saś ca śígravo yákṣavaś ca balíṁ śīrṣā́ṇi jabhrur áśvyāni
07.018.20	a	ná ta indra sumatáyo ná rā́yaḥ saṁcákṣe pū́rvā uṣáso ná nū́tnāḥ
07.018.20	c	dévakaṁ cin mānyamānáṁ jaghanthā́va tmánā br̥hatáḥ śámbaram bhet
07.018.21	a	prá yé gr̥hā́d ámamadus tvāyā́ parāśaráḥ śatáyātur vásiṣṭhaḥ
07.018.21	c	ná te bhojásya sakhyám mr̥ṣantā́dhā sūríbhyaḥ sudínā vy ùchān
07.018.22	a	dvé náptur devávataḥ śaté gór dvā́ ráthā vadhū́mantā sudā́saḥ
07.018.22	c	árhann agne paijavanásya dā́naṁ hóteva sádma páry emi rébhan
07.018.23	a	catvā́ro mā paijavanásya dā́nāḥ smáddiṣṭayaḥ kr̥śaníno nireké
07.018.23	c	r̥jrā́so mā pr̥thiviṣṭhā́ḥ sudā́sas tokáṁ tokā́ya śrávase vahanti
07.018.24	a	yásya śrávo ródasī antár urvī́ śīrṣṇé śīrṣṇe vibabhā́jā vibhaktā́
07.018.24	c	saptéd índraṁ ná sraváto gr̥ṇanti ní yudhyāmadhím aśiśād abhī́ke
07.018.25	a	imáṁ naro marutaḥ saścatā́nu dívodāsaṁ ná pitáraṁ sudā́saḥ
07.018.25	c	aviṣṭánā paijavanásya kétaṁ dūṇā́śaṁ kṣatrám ajáraṁ duvoyú
07.019.01	a	yás tigmáśr̥ṅgo vr̥ṣabhó ná bhīmá ékaḥ kr̥ṣṭī́ś cyāváyati prá víśvāḥ
07.019.01	c	yáḥ śáśvato ádāśuṣo gáyasya prayantā́si súṣvitarāya védaḥ
07.019.02	a	tváṁ ha tyád indra kútsam āvaḥ śúśrūṣamāṇas tanvāā̀ samaryé
07.019.02	c	dā́saṁ yác chúṣṇaṁ kúyavaṁ ny àsmā árandhaya ārjuneyā́ya śíkṣan
07.019.03	a	tváṁ dhr̥ṣṇo dhr̥ṣatā́ vītáhavyam prā́vo víśvābhir ūtíbhiḥ sudā́sam
07.019.03	c	prá paúrukutsiṁ trasádasyum āvaḥ kṣétrasātā vr̥trahátyeṣu pūrúm
07.019.04	a	tváṁ nŕ̥bhir nr̥maṇo devávītau bhū́rīṇi vr̥trā́ haryaśva haṁsi
07.019.04	c	tváṁ ní dásyuṁ cúmuriṁ dhúniṁ cā́svāpayo dabhī́taye suhántu
07.019.05	a	táva cyautnā́ni vajrahasta tā́ni náva yát púro navatíṁ ca sadyáḥ
07.019.05	c	nivéśane śatatamā́viveṣīr áhañ ca vr̥tráṁ námucim utā́han
07.019.06	a	sánā tā́ ta indra bhójanāni rātáhavyāya dāśúṣe sudā́se
07.019.06	c	vŕ̥ṣṇe te hárī vŕ̥ṣaṇā yunajmi vyántu bráhmāṇi puruśāka vā́jam
07.019.07	a	mā́ te asyā́ṁ sahasāvan páriṣṭāv aghā́ya bhūma harivaḥ parādaí
07.019.07	c	trā́yasva no 'vr̥kébhir várūthais táva priyā́saḥ sūríṣu syāma
07.019.08	a	priyā́sa ít te maghavann abhíṣṭau náro madema śaraṇé sákhāyaḥ
07.019.08	c	ní turváśaṁ ní yā́dvaṁ śiśīhy atithigvā́ya śáṁsyaṁ kariṣyán
07.019.09	a	sadyáś cin nú té maghavann abhíṣṭau náraḥ śaṁsanty ukthaśā́sa ukthā́
07.019.09	c	yé te hávebhir ví paṇī́m̐r ádāśann asmā́n vr̥ṇīṣva yújyāya tásmai
07.019.10	a	eté stómā narā́ṁ nr̥tama túbhyam asmadryàñco dádato maghā́ni
07.019.10	c	téṣām indra vr̥trahátye śivó bhūḥ sákhā ca śū́ro 'vitā́ ca nr̥ṇā́m
07.019.11	a	nū́ indra śūra stávamāna ūtī́ bráhmajūtas tanvāā̀ vāvr̥dhasva
07.019.11	c	úpa no vā́jān mimīhy úpa stī́n yūyám pāta svastíbhiḥ sádā naḥ
07.020.01	a	ugró jajñe vīryāā̀ya svadhā́vāñ cákrir ápo náryo yát kariṣyán
07.020.01	c	jágmir yúvā nr̥ṣádanam ávobhis trātā́ na índra énaso maháś cit
07.020.02	a	hántā vr̥trám índraḥ śū́śuvānaḥ prā́vīn nú vīró jaritā́ram ūtī́
07.020.02	c	kártā sudā́se áha vā́ ulokáṁ dā́tā vásu múhur ā́ dāśúṣe bhūt
07.020.03	a	yudhmó anarvā́ khajakŕ̥t samádvā śū́raḥ satrāṣā́ḍ janúṣem áṣāḷhaḥ
07.020.03	c	vy āā̀sa índraḥ pŕ̥tanāḥ svójā ádhā víśvaṁ śatrūyántaṁ jaghāna
07.020.04	a	ubhé cid indra ródasī mahitvā́ paprātha táviṣībhis tuviṣmaḥ
07.020.04	c	ní vájram índro hárivān mímikṣan sám ándhasā mádeṣu vā́ uvoca
07.020.05	a	vŕ̥ṣā jajāna vŕ̥ṣaṇaṁ ráṇāya tám u cin nā́rī náryaṁ sasūva
07.020.05	c	prá yáḥ senānī́r ádha nŕ̥bhyo ástīnáḥ sátvā gavéṣaṇaḥ sá dhr̥ṣṇúḥ
07.020.06	a	nū́ cit sá bhreṣate jáno ná reṣan máno yó asya ghorám āvívāsāt
07.020.06	c	yajñaír yá índre dádhate dúvāṁsi kṣáyat sá rāyá r̥tapā́ r̥tejā́ḥ
07.020.07	a	yád indra pū́rvo áparāya śíkṣann áyaj jyā́yān kánīyaso deṣṇám
07.020.07	c	amŕ̥ta ít páry āsīta dūrám ā́ citra cítryam bharā rayíṁ naḥ
07.020.08	a	yás ta indra priyó jáno dádāśad ásan nireké adrivaḥ sákhā te
07.020.08	c	vayáṁ te asyā́ṁ sumataú cániṣṭhāḥ syā́ma várūthe ághnato nŕ̥pītau
07.020.09	a	eṣá stómo acikradad vŕ̥ṣā ta utá stāmúr maghavann akrapiṣṭa
07.020.09	c	rāyás kā́mo jaritā́raṁ ta ā́gan tvám aṅgá śakra vásva ā́ śako naḥ
07.020.10	a	sá na indra tváyatāyā iṣé dhās tmánā ca yé maghávāno junánti
07.020.10	c	vásvī ṣú te jaritré astu śaktír yūyám pāta svastíbhiḥ sádā naḥ
07.021.01	a	ásāvi deváṁ gór̥jīkam ándho ny àsminn índro janúṣem uvoca
07.021.01	c	bódhāmasi tvā haryaśva yajñaír bódhā na stómam ándhaso mádeṣu
07.021.02	a	prá yanti yajñáṁ vipáyanti barhíḥ somamā́do vidáthe dudhrávācaḥ
07.021.02	c	ny ù bhriyante yaśáso gr̥bhā́d ā́ dūrá .upabdo vŕ̥ṣaṇo nr̥ṣā́caḥ
07.021.03	a	tvám indra srávitavā́ apás kaḥ páriṣṭhitā áhinā śūra pūrvī́ḥ
07.021.03	c	tvád vāvakre rathyò ná dhénā réjante víśvā kr̥trímāṇi bhīṣā́
07.021.04	a	bhīmó viveṣā́yudhebhir eṣām ápāṁsi víśvā náryāṇi vidvā́n
07.021.04	c	índraḥ púro járhr̥ṣāṇo ví dūdhod ví vájrahasto mahinā́ jaghāna
07.021.05	a	ná yātáva indra jūjuvur no ná vándanā śaviṣṭha vedyā́bhiḥ
07.021.05	c	sá śardhad aryó víṣuṇasya jantór mā́ śiśnádevā ápi gur r̥táṁ naḥ
07.021.06	a	abhí krátvendra bhūr ádha jmán ná te vivyaṅ mahimā́naṁ rájāṁsi
07.021.06	c	svénā hí vr̥tráṁ śávasā jaghántha ná śátrur ántaṁ vividad yudhā́ te
07.021.07	a	devā́ś cit te asuryāā̀ya pū́rvé 'nu kṣatrā́ya mamire sáhāṁsi
07.021.07	c	índro maghā́ni dayate viṣáhyéndraṁ vā́jasya johuvanta sātaú
07.021.08	a	kīríś cid dhí tvā́m ávase juhā́véśānam indra saúbhagasya bhū́reḥ
07.021.08	c	ávo babhūtha śatamūte asmé abhikṣattús tvā́vato varūtā́
07.021.09	a	sákhāyas ta indra viśváha syāma namovr̥dhā́so mahinā́ tarutra
07.021.09	c	vanvántu smā té 'vasā samīkè 'bhīā̀tim aryó vanúṣāṁ śávāṁsi
07.021.10	a	sá na indra tváyatāyā iṣé dhās tmánā ca yé maghávāno junánti
07.021.10	c	vásvī ṣú te jaritré astu śaktír yūyám pāta svastíbhiḥ sádā naḥ
07.022.01	a	píbā sómam indra mándatu tvā yáṁ te suṣā́va haryaśvā́driḥ
07.022.01	c	sotúr bāhúbhyāṁ súyato nā́rvā
07.022.02	a	yás te mádo yújyaś cā́rur ásti yéna vr̥trā́ṇi haryaśva háṁsi
07.022.02	c	sá tvā́m indra prabhūvaso mamattu
07.022.03	a	bódhā sú me maghavan vā́cam émā́ṁ yā́ṁ te vásiṣṭho árcati práśastim
07.022.03	c	imā́ bráhma sadhamā́de juṣasva
07.022.04	a	śrudhī́ hávaṁ vipipānásyā́drer bódhā víprasyā́rcato manīṣā́m
07.022.04	c	kr̥ṣvā́ dúvāṁsy ántamā sácemā́
07.022.05	a	ná te gíro ápi mr̥ṣye turásya ná suṣṭutím asuryàsya vidvā́n
07.022.05	c	sádā te nā́ma svayaśo vivakmi
07.022.06	a	bhū́ri hí te sávanā mā́nuṣeṣu bhū́ri manīṣī́ havate tvā́m ít
07.022.06	c	mā́ré asmán maghavañ jyók kaḥ
07.022.07	a	túbhyéd imā́ sávanā śūra víśvā túbhyam bráhmāṇi várdhanā kr̥ṇomi
07.022.07	c	tváṁ nŕ̥bhir hávyo viśvádhāsi
07.022.08	a	nū́ cin nú te mányamānasya dasmód aśnuvanti mahimā́nam ugra
07.022.08	c	ná vīryàm indra te ná rā́dhaḥ
07.022.09	a	yé ca pū́rva ŕ̥ṣayo yé ca nū́tnā índra bráhmāṇi janáyanta víprāḥ
07.022.09	c	asmé te santu sakhyā́ śivā́ni yūyám pāta svastíbhiḥ sádā naḥ
07.023.01	a	úd u bráhmāṇy airata śravasyéndraṁ samaryé mahayā vasiṣṭha
07.023.01	c	ā́ yó víśvāni śávasā tatā́nopaśrotā́ ma ī́vato vácāṁsi
07.023.02	a	áyāmi ghóṣa indra devájāmir irajyánta yác churúdho vívāci
07.023.02	c	nahí svám ā́yuś cikité jáneṣu tā́nī́d áṁhāṁsy áti parṣy asmā́n
07.023.03	a	yujé ráthaṁ gavéṣaṇaṁ háribhyām úpa bráhmāṇi jujuṣāṇám asthuḥ
07.023.03	c	ví bādhiṣṭa syá ródasī mahitvéndro vr̥trā́ṇy apratī́ jaghanvā́n
07.023.04	a	ā́paś cit pipyu staryò ná gā́vo nákṣann r̥táṁ jaritā́ras ta indra
07.023.04	c	yāhí vāyúr ná niyúto no áchā tváṁ hí dhībhír dáyase ví vā́jān
07.023.05	a	té tvā mádā indra mādayantu śuṣmíṇaṁ tuvirā́dhasaṁ jaritré
07.023.05	c	éko devatrā́ dáyase hí mártān asmíñ chūra sávane mādayasva
07.023.06	a	evéd índraṁ vŕ̥ṣaṇaṁ vájrabāhuṁ vásiṣṭhāso abhy àrcanty arkaíḥ
07.023.06	c	sá na stutó vīrávad dhātu gómad yūyám pāta svastíbhiḥ sádā naḥ
07.024.01	a	yóniṣ ṭa indra sádane akāri tám ā́ nŕ̥bhiḥ puruhūta prá yāhi
07.024.01	c	áso yáthā no 'vitā́ vr̥dhé ca dádo vásūni mamádaś ca sómaiḥ
07.024.02	a	gr̥bhītáṁ te mána indra dvibárhāḥ sutáḥ sómaḥ páriṣiktā mádhūni
07.024.02	c	vísr̥ṣṭadhenā bharate suvr̥ktír iyám índraṁ jóhuvatī manīṣā́
07.024.03	a	ā́ no divá ā́ pr̥thivyā́ r̥jīṣinn idám barhíḥ somapéyāya yāhi
07.024.03	c	váhantu tvā hárayo madryàñcam āṅgūṣám áchā tavásam mádāya
07.024.04	a	ā́ no víśvābhir ūtíbhiḥ sajóṣā bráhma juṣāṇó haryaśva yāhi
07.024.04	c	várīvr̥jat sthávirebhiḥ suśiprāsmé dádhad vŕ̥ṣaṇaṁ śúṣmam indra
07.024.05	a	eṣá stómo mahá ugrā́ya vā́he dhurīā̀vā́tyo ná vājáyann adhāyi
07.024.05	c	índra tvāyám arká īṭṭe vásūnāṁ divīā̀va dyā́m ádhi naḥ śrómataṁ dhāḥ
07.024.06	a	evā́ na indra vā́ryasya pūrdhi prá te mahī́ṁ sumatíṁ vevidāma
07.024.06	c	íṣam pinva maghávadbhyaḥ suvī́rāṁ yūyám pāta svastíbhiḥ sádā naḥ
07.025.01	a	ā́ te mahá indroty ùgra sámanyavo yát samáranta sénāḥ
07.025.01	c	pátāti didyún náryasya bāhvór mā́ te máno viṣvadryàg ví cārīt
07.025.02	a	ní durgá indra śnathihy amítrām̐ abhí yé no mártāso amánti
07.025.02	c	āré táṁ śáṁsaṁ kr̥ṇuhi ninitsór ā́ no bhara sambháraṇaṁ vásūnām
07.025.03	a	śatáṁ te śiprinn ūtáyaḥ sudā́se sahásraṁ śáṁsā utá rātír astu
07.025.03	c	jahí vádhar vanúṣo mártyasyāsmé dyumnám ádhi rátnaṁ ca dhehi
07.025.04	a	tvā́vato hīā̀ndra krátve ásmi tvā́vato 'vitúḥ śūra rātaú
07.025.04	c	víśvéd áhāni taviṣīva ugram̐ ókaḥ kr̥ṇuṣva harivo ná mardhīḥ
07.025.05	a	kútsā eté háryaśvāya śūṣám índre sáho devájūtam iyānā́ḥ
07.025.05	c	satrā́ kr̥dhi suhánā śūra vr̥trā́ vayáṁ tárutrāḥ sanuyāma vā́jam
07.025.06	a	evā́ na indra vā́ryasya pūrdhi prá te mahī́ṁ sumatíṁ vevidāma
07.025.06	c	íṣam pinva maghávadbhyaḥ suvī́rāṁ yūyám pāta svastíbhiḥ sádā naḥ
07.026.01	a	ná sóma índram ásuto mamāda nā́brahmāṇo maghávānaṁ sutā́saḥ
07.026.01	c	tásmā uktháṁ janaye yáj jújoṣan nr̥ván návīyaḥ śr̥ṇávad yáthā naḥ
07.026.02	a	ukthá ukthe sóma índram mamāda nīthé nīthe maghávānaṁ sutā́saḥ
07.026.02	c	yád īṁ sabā́dhaḥ pitáraṁ ná putrā́ḥ samānádakṣā ávase hávante
07.026.03	a	cakā́ra tā́ kr̥ṇávan nūnám anyā́ yā́ni bruvánti vedhásaḥ sutéṣu
07.026.03	c	jánīr iva pátir ékaḥ samānó ní māmr̥je púra índraḥ sú sárvāḥ
07.026.04	a	evā́ tám āhur utá śr̥ṇva índra éko vibhaktā́ taráṇir maghā́nām
07.026.04	c	mithastúra ūtáyo yásya pūrvī́r asmé bhadrā́ṇi saścata priyā́ṇi
07.026.05	a	evā́ vásiṣṭha índram ūtáye nr̥ŕ̥n kr̥ṣṭīnā́ṁ vr̥ṣabháṁ suté gr̥ṇāti
07.026.05	c	sahasríṇa úpa no māhi vā́jān yūyám pāta svastíbhiḥ sádā naḥ
07.027.01	a	índraṁ náro nemádhitā havante yát pā́ryā yunájate dhíyas tā́ḥ
07.027.01	c	śū́ro nŕ̥ṣātā śávasaś cakāná ā́ gómati vrajé bhajā tváṁ naḥ
07.027.02	a	yá indra śúṣmo maghavan te ásti śíkṣā sákhibhyaḥ puruhūta nŕ̥bhyaḥ
07.027.02	c	tváṁ hí dr̥ḷhā́ maghavan vícetā ápā vr̥dhi párivr̥taṁ ná rā́dhaḥ
07.027.03	a	índro rā́jā jágataś carṣaṇīnā́m ádhi kṣámi víṣurūpaṁ yád ásti
07.027.03	c	táto dadāti dāśúṣe vásūni códad rā́dha úpastutaś cid arvā́k
07.027.04	a	nū́ cin na índro maghávā sáhūtī dānó vā́jaṁ ní yamate na ūtī́
07.027.04	c	ánūnā yásya dákṣiṇā pīpā́ya vāmáṁ nŕ̥bhyo abhívītā sákhibhyaḥ
07.027.05	a	nū́ indra rāyé várivas kr̥dhī na ā́ te máno vavr̥tyāma maghā́ya
07.027.05	c	gómad áśvāvad ráthavad vyánto yūyám pāta svastíbhiḥ sádā naḥ
07.028.01	a	bráhmā ṇa indrópa yāhi vidvā́n arvā́ñcas te hárayaḥ santu yuktā́ḥ
07.028.01	c	víśve cid dhí tvā vihávanta mártā asmā́kam íc chr̥ṇuhi viśvaminva
07.028.02	a	hávaṁ ta indra mahimā́ vy āā̀naḍ bráhma yát pā́si śavasinn ŕ̥ṣīṇām
07.028.02	c	ā́ yád vájraṁ dadhiṣé hásta ugra ghoráḥ sán krátvā janiṣṭhā áṣāḷhaḥ
07.028.03	a	táva práṇītīndra jóhuvānān sáṁ yán nr̥ŕ̥n ná ródasī ninétha
07.028.03	c	mahé kṣatrā́ya śávase hí jajñé 'tūtujiṁ cit tū́tujir aśiśnat
07.028.04	a	ebhír na indrā́habhir daśasya durmitrā́so hí kṣitáyaḥ pávante
07.028.04	c	práti yác cáṣṭe ánr̥tam anenā́ áva dvitā́ váruṇo māyī́ naḥ sāt
07.028.05	a	vocéméd índram maghávānam enam mahó rāyó rā́dhaso yád dádan naḥ
07.028.05	c	yó árcato bráhmakr̥tim áviṣṭho yūyám pāta svastíbhiḥ sádā naḥ
07.029.01	a	ayáṁ sóma indra túbhyaṁ sunva ā́ tú prá yāhi harivas tádokāḥ
07.029.01	c	píbā tv àsyá súṣutasya cā́ror dádo maghā́ni maghavann iyānáḥ
07.029.02	a	bráhman vīra bráhmakr̥tiṁ juṣāṇò 'rvācīnó háribhir yāhi tū́yam
07.029.02	c	asmínn ū ṣú sávane mādayasvópa bráhmāṇi śr̥ṇava imā́ naḥ
07.029.03	a	kā́ te asty áraṁkr̥tiḥ sūktaíḥ kadā́ nūnáṁ te maghavan dāśema
07.029.03	c	víśvā matī́r ā́ tatane tvāyā́dhā ma indra śr̥ṇavo hávemā́
07.029.04	a	utó ghā té puruṣyāā̀ íd āsan yéṣām pū́rveṣām áśr̥ṇor ŕ̥ṣīṇām
07.029.04	c	ádhāháṁ tvā maghavañ johavīmi tváṁ na indrāsi prámatiḥ pitéva
07.029.05	a	vocéméd índram maghávānam enam mahó rāyó rā́dhaso yád dádan naḥ
07.029.05	c	yó árcato bráhmakr̥tim áviṣṭho yūyám pāta svastíbhiḥ sádā naḥ
07.030.01	a	ā́ no deva śávasā yāhi śuṣmin bhávā vr̥dhá indra rāyó asyá
07.030.01	c	mahé nr̥mṇā́ya nr̥pate suvajra máhi kṣatrā́ya paúṁsyāya śūra
07.030.02	a	hávanta u tvā hávyaṁ vívāci tanū́ṣu śū́rāḥ sū́ryasya sātaú
07.030.02	c	tváṁ víśveṣu sényo jáneṣu tváṁ vr̥trā́ṇi randhayā suhántu
07.030.03	a	áhā yád indra sudínā vyuchā́n dádho yát ketúm upamáṁ samátsu
07.030.03	c	ny àgníḥ sīdad ásuro ná hótā huvānó átra subhágāya devā́n
07.030.04	a	vayáṁ té ta indra yé ca deva stávanta śūra dádato maghā́ni
07.030.04	c	yáchā sūríbhya upamáṁ várūthaṁ svābhúvo jaraṇā́m aśnavanta
07.030.05	a	vocéméd índram maghávānam enam mahó rāyó rā́dhaso yád dádan naḥ
07.030.05	c	yó árcato bráhmakr̥tim áviṣṭho yūyám pāta svastíbhiḥ sádā naḥ
07.031.01	a	prá va índrāya mā́danaṁ háryaśvāya gāyata
07.031.01	c	sákhāyaḥ somapā́vne
07.031.02	a	śáṁséd uktháṁ sudā́nava utá dyukṣáṁ yáthā náraḥ
07.031.02	c	cakr̥mā́ satyárādhase
07.031.03	a	tváṁ na indra vājayús tváṁ gavyúḥ śatakrato
07.031.03	c	tváṁ hiraṇyayúr vaso
07.031.04	a	vayám indra tvāyávo 'bhí prá ṇonumo vr̥ṣan
07.031.04	c	viddhī́ tv àsyá no vaso
07.031.05	a	mā́ no nidé ca váktave 'ryó randhīr árāvṇe
07.031.05	c	tvé ápi krátur máma
07.031.06	a	tváṁ vármāsi sapráthaḥ puroyodháś ca vr̥trahan
07.031.06	c	tváyā práti bruve yujā́
07.031.07	a	mahā́m̐ utā́si yásya té 'nu svadhā́varī sáhaḥ
07.031.07	c	mamnā́te indra ródasī
07.031.08	a	táṁ tvā marútvatī pári bhúvad vā́ṇī sayā́varī
07.031.08	c	nákṣamāṇā sahá dyúbhiḥ
07.031.09	a	ūrdhvā́sas tvā́nv índavo bhúvan dasmám úpa dyávi
07.031.09	c	sáṁ te namanta kr̥ṣṭáyaḥ
07.031.10	a	prá vo mahé mahivŕ̥dhe bharadhvam prácetase prá sumatíṁ kr̥ṇudhvam
07.031.10	c	víśaḥ pūrvī́ḥ prá carā carṣaṇiprā́ḥ
07.031.11	a	uruvyácase mahíne suvr̥ktím índrāya bráhma janayanta víprāḥ
07.031.11	c	tásya vratā́ni ná minanti dhī́rāḥ
07.031.12	a	índraṁ vā́ṇīr ánuttamanyum evá satrā́ rā́jānaṁ dadhire sáhadhyai
07.031.12	c	háryaśvāya barhayā sám āpī́n
07.032.01	a	mó ṣú tvā vāghátaś canā́ré asmán ní rīraman
07.032.01	c	ārā́ttāc cit sadhamā́daṁ na ā́ gahīhá vā sánn úpa śrudhi
07.032.02	a	imé hí te brahmakŕ̥taḥ suté sácā mádhau ná mákṣa ā́sate
07.032.02	c	índre kā́maṁ jaritā́ro vasūyávo ráthe ná pā́dam ā́ dadhuḥ
07.032.03	r	ā
07.032.04	a	imá índrāya sunvire sómāso dádhyāśiraḥ
07.032.04	c	tā́m̐ ā́ mádāya vajrahasta pītáye háribhyāṁ yāhy óka ā́
07.032.05	a	śrávac chrútkarṇa īyate vásūnāṁ nū́ cin no mardhiṣad gíraḥ
07.032.05	c	sadyáś cid yáḥ sahásrāṇi śatā́ dádan nákir dítsantam ā́ minat
07.032.06	a	sá vīró ápratiṣkuta índreṇa śūśuve nŕ̥bhiḥ
07.032.06	c	yás te gabhīrā́ sávanāni vr̥trahan sunóty ā́ ca dhā́vati
07.032.07	a	bhávā várūtham maghavan maghónāṁ yát samájāsi śárdhataḥ
07.032.07	c	ví tvā́hatasya védanam bhajemahy ā́ dūṇā́śo bharā gáyam
07.032.08	a	sunótā somapā́vne sómam índrāya vajríṇe
07.032.08	c	pácatā paktī́r ávase kr̥ṇudhvám ít pr̥ṇánn ít pr̥ṇaté máyaḥ
07.032.09	a	mā́ sredhata somino dákṣatā mahé kr̥ṇudhváṁ rāyá ātúje
07.032.09	c	taráṇir íj jayati kṣéti púṣyati ná devā́saḥ kavatnáve
07.032.10	a	nákiḥ sudā́so rátham páry āsa ná rīramat
07.032.10	c	índro yásyāvitā́ yásya marúto gámat sá gómati vrajé
07.032.11	a	gámad vā́jaṁ vājáyann indra mártyo yásya tvám avitā́ bhúvaḥ
07.032.11	c	asmā́kam bodhy avitā́ ráthānām asmā́kaṁ śūra nr̥ṇā́m
07.032.12	a	úd ín nv àsya ricyaté 'ṁśo dhánaṁ ná jigyúṣaḥ
07.032.12	c	yá índro hárivān ná dabhanti táṁ rípo dákṣaṁ dadhāti somíni
07.032.13	a	mántram ákharvaṁ súdhitaṁ supéśasaṁ dádhāta yajñíyeṣv ā́
07.032.13	c	pūrvī́ś caná prásitayas taranti táṁ yá índre kármaṇā bhúvat
07.032.14	a	kás tám indra tvā́vasum ā́ mártyo dadharṣati
07.032.14	c	śraddhā́ ít te maghavan pā́rye diví vājī́ vā́jaṁ siṣāsati
07.032.15	a	maghónaḥ sma vr̥trahátyeṣu codaya yé dádati priyā́ vásu
07.032.15	c	táva práṇītī haryaśva sūríbhir víśvā tarema duritā́
07.032.16	a	távéd indrāvamáṁ vásu tvám puṣyasi madhyamám
07.032.16	c	satrā́ víśvasya paramásya rājasi nákiṣ ṭvā góṣu vr̥ṇvate
07.032.17	a	tváṁ víśvasya dhanadā́ asi śrutó yá īm bhávanty ājáyaḥ
07.032.17	c	távāyáṁ víśvaḥ puruhūta pā́rthivo 'vasyúr nā́ma bhikṣate
07.032.18	a	yád indra yā́vatas tvám etā́vad ahám ī́śīya
07.032.18	c	stotā́ram íd didhiṣeya radāvaso ná pāpatvā́ya rāsīya
07.032.19	a	śíkṣeyam ín mahayaté divé dive rāyá ā́ kuhacidvíde
07.032.19	c	nahí tvád anyán maghavan na ā́pyaṁ vásyo ásti pitā́ caná
07.032.20	a	taráṇir ít siṣāsati vā́jam púraṁdhyā yujā́
07.032.20	c	ā́ va índram puruhūtáṁ name girā́ nemíṁ táṣṭeva sudrvàm
07.032.21	a	ná duṣṭutī́ mártyo vindate vásu ná srédhantaṁ rayír naśat
07.032.21	c	suśáktir ín maghavan túbhyam mā́vate deṣṇáṁ yát pā́rye diví
07.032.22	a	abhí tvā śūra nonumó 'dugdhā iva dhenávaḥ
07.032.22	c	ī́śānam asyá jágataḥ svardŕ̥śam ī́śānam indra tasthúṣaḥ
07.032.23	a	ná tvā́vām̐ anyó divyó ná pā́rthivo ná jātó ná janiṣyate
07.032.23	c	aśvāyánto maghavann indra vājíno gavyántas tvā havāmahe
07.032.24	a	abhī́ ṣatás tád ā́ bharéndra jyā́yaḥ kánīyasaḥ
07.032.24	c	purūvásur hí maghavan sanā́d ási bháre bhare ca hávyaḥ
07.032.25	a	párā ṇudasva maghavann amítrān suvédā no vásū kr̥dhi
07.032.25	c	asmā́kam bodhy avitā́ mahādhané bhávā vr̥dháḥ sákhīnām
07.032.26	a	índra krátuṁ na ā́ bhara pitā́ putrébhyo yáthā
07.032.26	c	śíkṣā ṇo asmín puruhūta yā́mani jīvā́ jyótir aśīmahi
07.032.27	a	mā́ no ájñātā vr̥jánā durādhyò mā́śivāso áva kramuḥ
07.032.27	c	tváyā vayám pravátaḥ śáśvatīr apó 'ti śūra tarāmasi
07.033.01	a	śvityáñco mā dakṣiṇatáskapardā dhiyaṁjinvā́so abhí hí pramandúḥ
07.033.01	c	uttíṣṭhan voce pári barhíṣo nr̥ŕ̥n ná me dūrā́d ávitave vásiṣṭhāḥ
07.033.02	a	dūrā́d índram anayann ā́ suténa tiró vaiśantám áti pā́ntam ugrám
07.033.02	c	pā́śadyumnasya vāyatásya sómāt sutā́d índro 'vr̥ṇītā vásiṣṭhān
07.033.03	a	evén nú kaṁ síndhum ebhis tatārevén nú kam bhedám ebhir jaghāna
07.033.03	c	evén nú kaṁ dāśarājñé sudā́sam prā́vad índro bráhmaṇā vo vasiṣṭhāḥ
07.033.04	a	júṣṭī naro bráhmaṇā vaḥ pitr̥r̥ṇā́m ákṣam avyayaṁ ná kílā riṣātha
07.033.04	c	yác chákvarīṣu br̥hatā́ ráveṇéndre śúṣmam ádadhātā vasiṣṭhāḥ
07.033.05	a	úd dyā́m ivét tr̥ṣṇájo nāthitā́só 'dīdhayur dāśarājñé vr̥tā́saḥ
07.033.05	c	vásiṣṭhasya stuvatá índro aśrod urúṁ tŕ̥tsubhyo akr̥ṇod ulokám
07.033.06	a	daṇḍā́ ivéd goájanāsa āsan párichinnā bharatā́ arbhakā́saḥ
07.033.06	c	ábhavac ca puraetā́ vásiṣṭha ā́d ít tŕ̥tsūnāṁ víśo aprathanta
07.033.07	a	tráyaḥ kr̥ṇvanti bhúvaneṣu rétas tisráḥ prajā́ ā́ryā jyótiragrāḥ
07.033.07	c	tráyo gharmā́sa uṣásaṁ sacante sárvām̐ ít tā́m̐ ánu vidur vásiṣṭhāḥ
07.033.08	a	sū́ryasyeva vakṣátho jyótir eṣāṁ samudrásyeva mahimā́ gabhīráḥ
07.033.08	c	vā́tasyeva prajavó nā́nyéna stómo vasiṣṭhā ánvetave vaḥ
07.033.09	a	tá ín niṇyáṁ hŕ̥dayasya praketaíḥ sahásravalśam abhí sáṁ caranti
07.033.09	c	yaména tatám paridhíṁ váyanto 'psarása úpa sedur vásiṣṭhāḥ
07.033.10	a	vidyúto jyótiḥ pári saṁjíhānam mitrā́váruṇā yád ápaśyatāṁ tvā
07.033.10	c	tát te jánmotaíkaṁ vasiṣṭhāgástyo yát tvā viśá ājabhā́ra
07.033.11	a	utā́si maitrāvaruṇó vasiṣṭhorváśyā brahman mánasó 'dhi jātáḥ
07.033.11	c	drapsáṁ skannám bráhmaṇā daívyena víśve devā́ḥ púṣkare tvādadanta
07.033.12	a	sá praketá ubháyasya pravidvā́n sahásradāna utá vā sádānaḥ
07.033.12	c	yaména tatám paridhíṁ vayiṣyánn apsarásaḥ pári jajñe vásiṣṭhaḥ
07.033.13	a	satré ha jātā́v iṣitā́ námobhiḥ kumbhé rétaḥ siṣicatuḥ samānám
07.033.13	c	táto ha mā́na úd iyāya mádhyāt táto jātám ŕ̥ṣim āhur vásiṣṭham
07.033.14	a	ukthabhŕ̥taṁ sāmabhŕ̥tam bibharti grā́vāṇam bíbhrat prá vadāty ágre
07.033.14	c	úpainam ādhvaṁ sumanasyámānā ā́ vo gachāti pratr̥do vásiṣṭhaḥ
07.034.01	p	r
07.034.02	v	i
07.034.03	ā	́
07.034.04	ā	́
07.034.05	a	b
07.034.06	t	m
07.034.07	ú	d
07.034.08	h	v
07.034.09	a	b
07.034.10	ā	́
07.034.11	r	ā
07.034.12	á	v
07.034.13	v	y
07.034.14	á	v
07.034.15	s	a
07.034.16	a	b
07.034.17	m	ā
07.034.18	u	t
07.034.19	t	á
07.034.20	ā	́
07.034.21	p	r
07.034.22	a	tā́ no rāsan rātiṣā́co vásūny ā́ ródasī varuṇānī́ śr̥ṇotu
07.034.22	c	várūtrībhiḥ suśaraṇó no astu tváṣṭā sudátro ví dadhātu rā́yaḥ
07.034.23	a	tán no rā́yaḥ párvatās tán na ā́pas tád rātiṣā́ca óṣadhīr utá dyaúḥ
07.034.23	c	vánaspátibhiḥ pr̥thivī́ sajóṣā ubhé ródasī pári pāsato naḥ
07.034.24	a	ánu tád urvī́ ródasī jihātām ánu dyukṣó váruṇa índrasakhā
07.034.24	c	ánu víśve marúto yé sahā́so rāyáḥ syāma dharúṇaṁ dhiyádhyai
07.034.25	a	tán na índro váruṇo mitró agnír ā́pa óṣadhīr vaníno juṣanta
07.034.25	c	śárman syāma marútām upásthe yūyám pāta svastíbhiḥ sádā naḥ
07.035.01	a	śáṁ na indrāgnī́ bhavatām ávobhiḥ śáṁ na índrāváruṇā rātáhavyā
07.035.01	c	śám índrāsómā suvitā́ya śáṁ yóḥ śáṁ na índrāpūṣáṇā vā́jasātau
07.035.02	a	śáṁ no bhágaḥ śám u naḥ śáṁso astu śáṁ naḥ púraṁdhiḥ śám u santu rā́yaḥ
07.035.02	c	śáṁ naḥ satyásya suyámasya śáṁsaḥ śáṁ no aryamā́ purujātó astu
07.035.03	a	śáṁ no dhātā́ śám u dhartā́ no astu śáṁ na urūcī́ bhavatu svadhā́bhiḥ
07.035.03	c	śáṁ ródasī br̥hatī́ śáṁ no ádriḥ śáṁ no devā́nāṁ suhávāni santu
07.035.04	a	śáṁ no agnír jyótiranīko astu śáṁ no mitrā́váruṇāv aśvínā śám
07.035.04	c	śáṁ naḥ sukŕ̥tāṁ sukr̥tā́ni santu śáṁ na iṣiró abhí vātu vā́taḥ
07.035.05	a	śáṁ no dyā́vāpr̥thivī́ pūrváhūtau śám antárikṣaṁ dr̥śáye no astu
07.035.05	c	śáṁ na óṣadhīr vaníno bhavantu śáṁ no rájasas pátir astu jiṣṇúḥ
07.035.06	a	śáṁ na índro vásubhir devó astu śám ādityébhir váruṇaḥ suśáṁsaḥ
07.035.06	c	śáṁ no rudró rudrébhir jálāṣaḥ śáṁ nas tváṣṭā gnā́bhir ihá śr̥ṇotu
07.035.07	a	śáṁ naḥ sómo bhavatu bráhma śáṁ naḥ śáṁ no grā́vāṇaḥ śám u santu yajñā́ḥ
07.035.07	c	śáṁ naḥ svárūṇām mitáyo bhavantu śáṁ naḥ prasvàḥ śám v astu védiḥ
07.035.08	a	śáṁ naḥ sū́rya urucákṣā úd etu śáṁ naś cátasraḥ pradíśo bhavantu
07.035.08	c	śáṁ naḥ párvatā dhruváyo bhavantu śáṁ naḥ síndhavaḥ śám u santv ā́paḥ
07.035.09	a	śáṁ no áditir bhavatu vratébhiḥ śáṁ no bhavantu marútaḥ svarkā́ḥ
07.035.09	c	śáṁ no víṣṇuḥ śám u pūṣā́ no astu śáṁ no bhavítraṁ śám v astu vāyúḥ
07.035.10	a	śáṁ no deváḥ savitā́ trā́yamāṇaḥ śáṁ no bhavantūṣáso vibhātī́ḥ
07.035.10	c	śáṁ naḥ parjányo bhavatu prajā́bhyaḥ śáṁ naḥ kṣétrasya pátir astu śambhúḥ
07.035.11	a	śáṁ no devā́ viśvádevā bhavantu śáṁ sárasvatī sahá dhībhír astu
07.035.11	c	śám abhiṣā́caḥ śám u rātiṣā́caḥ śáṁ no divyā́ḥ pā́rthivāḥ śáṁ no ápyāḥ
07.035.12	a	śáṁ naḥ satyásya pátayo bhavantu śáṁ no árvantaḥ śám u santu gā́vaḥ
07.035.12	c	śáṁ na r̥bhávaḥ sukŕ̥taḥ suhástāḥ śáṁ no bhavantu pitáro háveṣu
07.035.13	a	śáṁ no ajá ékapād devó astu śáṁ nó 'hir budhnyàḥ śáṁ samudráḥ
07.035.13	c	śáṁ no apā́ṁ nápāt perúr astu śáṁ naḥ pŕ̥śnir bhavatu devágopā
07.035.14	a	ādityā́ rudrā́ vásavo juṣantedám bráhma kriyámāṇaṁ návīyaḥ
07.035.14	c	śr̥ṇvántu no divyā́ḥ pā́rthivāso gójātā utá yé yajñíyāsaḥ
07.035.15	a	yé devā́nāṁ yajñíyā yajñíyānām mánor yájatrā amŕ̥tā r̥tajñā́ḥ
07.035.15	c	té no rāsantām urugāyám adyá yūyám pāta svastíbhiḥ sádā naḥ
07.036.01	a	prá bráhmaitu sádanād r̥tásya ví raśmíbhiḥ sasr̥je sū́ryo gā́ḥ
07.036.01	c	ví sā́nunā pr̥thivī́ sasra urvī́ pr̥thú prátīkam ádhy édhe agníḥ
07.036.02	a	imā́ṁ vām mitrāvaruṇā suvr̥ktím íṣaṁ ná kr̥ṇve asurā návīyaḥ
07.036.02	c	inó vām anyáḥ padavī́r ádabdho jánaṁ ca mitró yatati bruvāṇáḥ
07.036.03	a	ā́ vā́tasya dhrájato ranta ityā́ ápīpayanta dhenávo ná sū́dāḥ
07.036.03	c	mahó diváḥ sádane jā́yamānó 'cikradad vr̥ṣabháḥ sásminn ū́dhan
07.036.04	a	girā́ yá etā́ yunájad dhárī ta índra priyā́ suráthā śūra dhāyū́
07.036.04	c	prá yó manyúṁ rírikṣato minā́ty ā́ sukrátum aryamáṇaṁ vavr̥tyām
07.036.05	a	yájante asya sakhyáṁ váyaś ca namasvínaḥ svá r̥tásya dhā́man
07.036.05	c	ví pŕ̥kṣo bābadhe nŕ̥bhi stávāna idáṁ námo rudrā́ya préṣṭham
07.036.06	a	ā́ yát sākáṁ yaśáso vāvaśānā́ḥ sárasvatī saptáthī síndhumātā
07.036.06	c	yā́ḥ suṣváyanta sudúghāḥ sudhārā́ abhí svéna páyasā pī́pyānāḥ
07.036.07	a	utá tyé no marúto mandasānā́ dhíyaṁ tokáṁ ca vājíno 'vantu
07.036.07	c	mā́ naḥ pári khyad ákṣarā cáranty ávīvr̥dhan yújyaṁ té rayíṁ naḥ
07.036.08	a	prá vo mahī́m arámatiṁ kr̥ṇudhvam prá pūṣáṇaṁ vidathyàṁ ná vīrám
07.036.08	c	bhágaṁ dhiyò 'vitā́raṁ no asyā́ḥ sātaú vā́jaṁ rātiṣā́cam púraṁdhim
07.036.09	a	áchāyáṁ vo marutaḥ ślóka etv áchā víṣṇuṁ niṣiktapā́m ávobhiḥ
07.036.09	c	utá prajā́yai gr̥ṇaté váyo dhur yūyám pāta svastíbhiḥ sádā naḥ
07.037.01	a	ā́ vo vā́hiṣṭho vahatu stavádhyai rátho vājā r̥bhukṣaṇo ámr̥ktaḥ
07.037.01	c	abhí tripr̥ṣṭhaíḥ sávaneṣu sómair máde suśiprā mahábhiḥ pr̥ṇadhvam
07.037.02	a	yūyáṁ ha rátnam maghávatsu dhattha svardŕ̥śa r̥bhukṣaṇo ámr̥ktam
07.037.02	c	sáṁ yajñéṣu svadhāvantaḥ pibadhvaṁ ví no rā́dhāṁsi matíbhir dayadhvam
07.037.03	a	uvócitha hí maghavan deṣṇám mahó árbhasya vásuno vibhāgé
07.037.03	c	ubhā́ te pūrṇā́ vásunā gábhastī ná sūnŕ̥tā ní yamate vasavyāā̀
07.037.04	a	tvám indra sváyaśā r̥bhukṣā́ vā́jo ná sādhúr ástam eṣy ŕ̥kvā
07.037.04	c	vayáṁ nú te dāśvā́ṁsaḥ syāma bráhma kr̥ṇvánto harivo vásiṣṭhāḥ
07.037.05	a	sánitāsi praváto dāśúṣe cid yā́bhir víveṣo haryaśva dhībhíḥ
07.037.05	c	vavanmā́ nú te yújyābhir ūtī́ kadā́ na indra rāyá ā́ daśasyeḥ
07.037.06	a	vāsáyasīva vedhásas tváṁ naḥ kadā́ na indra vácaso bubodhaḥ
07.037.06	c	ástaṁ tātyā́ dhiyā́ rayíṁ suvī́ram pr̥kṣó no árvā ny ùhīta vājī́
07.037.07	a	abhí yáṁ devī́ nírr̥tiś cid ī́śe nákṣanta índraṁ śarádaḥ supŕ̥kṣaḥ
07.037.07	c	úpa tribandhúr jarádaṣṭim ety ásvaveśaṁ yáṁ kr̥ṇávanta mártāḥ
07.037.08	a	ā́ no rā́dhāṁsi savita stavádhyā ā́ rā́yo yantu párvatasya rātaú
07.037.08	c	sádā no divyáḥ pāyúḥ siṣaktu yūyám pāta svastíbhiḥ sádā naḥ
07.038.01	a	úd u ṣyá deváḥ savitā́ yayāma hiraṇyáyīm amátiṁ yā́m áśiśret
07.038.01	c	nūnám bhágo hávyo mā́nuṣebhir ví yó rátnā purūvásur dádhāti
07.038.02	a	úd u tiṣṭha savitaḥ śrudhy àsyá híraṇyapāṇe prábhr̥tāv r̥tásya
07.038.02	c	vy ùrvī́m pr̥thvī́m amátiṁ sr̥jāná ā́ nŕ̥bhyo martabhójanaṁ suvānáḥ
07.038.03	a	ápi ṣṭutáḥ savitā́ devó astu yám ā́ cid víśve vásavo gr̥ṇánti
07.038.03	c	sá na stómān namasyàś cáno dhād víśvebhiḥ pātu pāyúbhir ní sūrī́n
07.038.04	a	abhí yáṁ devy áditir gr̥ṇā́ti saváṁ devásya savitúr juṣāṇā́
07.038.04	c	abhí samrā́jo váruṇo gr̥ṇanty abhí mitrā́so aryamā́ sajóṣāḥ
07.038.05	a	abhí yé mithó vanúṣaḥ sápante rātíṁ divó rātiṣā́caḥ pr̥thivyā́ḥ
07.038.05	c	áhir budhnyà utá naḥ śr̥ṇotu várūtry ékadhenubhir ní pātu
07.038.06	a	ánu tán no jā́spátir maṁsīṣṭa rátnaṁ devásya savitúr iyānáḥ
07.038.06	c	bhágam ugró 'vase jóhavīti bhágam ánugro ádha yāti rátnam
07.038.07	a	śáṁ no bhavantu vājíno háveṣu devátātā mitádravaḥ svarkā́ḥ
07.038.07	c	jambháyantó 'hiṁ vŕ̥kaṁ rákṣāṁsi sánemy asmád yuyavann ámīvāḥ
07.038.08	a	vā́je vāje 'vata vājino no dháneṣu viprā amr̥tā r̥tajñāḥ
07.038.08	c	asyá mádhvaḥ pibata mādáyadhvaṁ tr̥ptā́ yāta pathíbhir devayā́naiḥ
07.039.01	a	ūrdhvó agníḥ sumatíṁ vásvo aśret pratīcī́ jūrṇír devátātim eti
07.039.01	c	bhejā́te ádrī rathyèva pánthām r̥táṁ hótā na iṣitó yajāti
07.039.02	a	prá vāvr̥je suprayā́ barhír eṣām ā́ viśpátīva bī́riṭa iyāte
07.039.02	c	viśā́m aktór uṣásaḥ pūrváhūtau vāyúḥ pūṣā́ svastáye niyútvān
07.039.03	a	jmayā́ átra vásavo ranta devā́ urā́v antárikṣe marjayanta śubhrā́ḥ
07.039.03	c	arvā́k pathá urujrayaḥ kr̥ṇudhvaṁ śrótā dūtásya jagmúṣo no asyá
07.039.04	a	té hí yajñéṣu yajñíyāsa ū́māḥ sadhásthaṁ víśve abhí sánti devā́ḥ
07.039.04	c	tā́m̐ adhvará uśató yakṣy agne śruṣṭī́ bhágaṁ nā́satyā púraṁdhim
07.039.05	a	ā́gne gíro divá ā́ pr̥thivyā́ mitráṁ vaha váruṇam índram agním
07.039.05	c	ā́ryamáṇam áditiṁ víṣṇum eṣāṁ sárasvatī marúto mādayantām
07.039.06	a	raré havyám matíbhir yajñíyānāṁ nákṣat kā́mam mártyānām ásinvan
07.039.06	c	dhā́tā rayím avidasyáṁ sadāsā́ṁ sakṣīmáhi yújyebhir nú devaíḥ
07.039.07	a	nū́ ródasī abhíṣṭute vásiṣṭhair r̥tā́vāno váruṇo mitró agníḥ
07.039.07	c	yáchantu candrā́ upamáṁ no arkáṁ yūyám pāta svastíbhiḥ sádā naḥ
07.040.01	a	ó śruṣṭír vidathyāā̀ sám etu práti stómaṁ dadhīmahi turā́ṇām
07.040.01	c	yád adyá deváḥ savitā́ suvā́ti syā́māsya ratníno vibhāgé
07.040.02	a	mitrás tán no váruṇo ródasī ca dyúbhaktam índro aryamā́ dadātu
07.040.02	c	dídeṣṭu devy áditī rékṇo vāyúś ca yán niyuvaíte bhágaś ca
07.040.03	a	séd ugró astu marutaḥ sá śuṣmī́ yám mártyam pr̥ṣadaśvā ávātha
07.040.03	c	utém agníḥ sárasvatī junánti ná tásya rāyáḥ paryetā́sti
07.040.04	a	ayáṁ hí netā́ váruṇa r̥tásya mitró rā́jāno aryamā́po dhúḥ
07.040.04	c	suhávā devy áditir anarvā́ té no áṁho áti parṣann áriṣṭān
07.040.05	a	asyá devásya mīḷhúṣo vayā́ víṣṇor eṣásya prabhr̥thé havírbhiḥ
07.040.05	c	vidé hí rudró rudríyam mahitváṁ yāsiṣṭáṁ vartír aśvināv írāvat
07.040.06	a	mā́tra pūṣann āghr̥ṇa irasyo várūtrī yád rātiṣā́caś ca rā́san
07.040.06	c	mayobhúvo no árvanto ní pāntu vr̥ṣṭím párijmā vā́to dadātu
07.040.07	a	nū́ ródasī abhíṣṭute vásiṣṭhair r̥tā́vāno váruṇo mitró agníḥ
07.040.07	c	yáchantu candrā́ upamáṁ no arkáṁ yūyám pāta svastíbhiḥ sádā naḥ
07.041.01	a	prātár agním prātár índraṁ havāmahe prātár mitrā́váruṇā prātár aśvínā
07.041.01	c	prātár bhágam pūṣáṇam bráhmaṇas pátim prātáḥ sómam utá rudráṁ huvema
07.041.02	a	prātarjítam bhágam ugráṁ huvema vayám putrám áditer yó vidhartā́
07.041.02	c	ādhráś cid yám mányamānas turáś cid rā́jā cid yám bhágam bhakṣī́ty ā́ha
07.041.03	a	bhága práṇetar bhága sátyarādho bhágemā́ṁ dhíyam úd avā dádan naḥ
07.041.03	c	bhága prá ṇo janaya góbhir áśvair bhága prá nŕ̥bhir nr̥vántaḥ syāma
07.041.04	a	utédā́nīm bhágavantaḥ syāmotá prapitvá utá mádhye áhnām
07.041.04	c	utóditā maghavan sū́ryasya vayáṁ devā́nāṁ sumataú syāma
07.041.05	a	bhága evá bhágavām̐ astu devās téna vayám bhágavantaḥ syāma
07.041.05	c	táṁ tvā bhaga sárva íj johavīti sá no bhaga puraetā́ bhavehá
07.041.06	a	sám adhvarā́yoṣáso namanta dadhikrā́veva śúcaye padā́ya
07.041.06	c	arvācīnáṁ vasuvídam bhágaṁ no rátham ivā́śvā vājína ā́ vahantu
07.041.07	a	áśvāvatīr gómatīr na uṣā́so vīrávatīḥ sádam uchantu bhadrā́ḥ
07.041.07	c	ghr̥táṁ dúhānā viśvátaḥ prápītā yūyám pāta svastíbhiḥ sádā naḥ
07.042.01	a	prá brahmā́ṇo áṅgiraso nakṣanta prá krandanúr nabhanyàsya vetu
07.042.01	c	prá dhenáva udaprúto navanta yujyā́tām ádrī adhvarásya péśaḥ
07.042.02	a	sugás te agne sánavitto ádhvā yukṣvā́ suté haríto rohítaś ca
07.042.02	c	yé vā sádmann aruṣā́ vīravā́ho huvé devā́nāṁ jánimāni sattáḥ
07.042.03	a	sám u vo yajñám mahayan námobhiḥ prá hótā mandró ririca upāké
07.042.03	c	yájasva sú purvaṇīka devā́n ā́ yajñíyām arámatiṁ vavr̥tyāḥ
07.042.04	a	yadā́ vīrásya reváto duroṇé syonaśī́r átithir ācíketat
07.042.04	c	súprīto agníḥ súdhito dáma ā́ sá viśé dāti vā́ryam íyatyai
07.042.05	a	imáṁ no agne adhvaráṁ juṣasva marútsv índre yaśásaṁ kr̥dhī naḥ
07.042.05	c	ā́ náktā barhíḥ sadatām uṣā́sośántā mitrā́váruṇā yajehá
07.042.06	a	evā́gníṁ sahasyàṁ vásiṣṭho rāyáskāmo viśvápsnyasya staut
07.042.06	c	íṣaṁ rayím paprathad vā́jam asmé yūyám pāta svastíbhiḥ sádā naḥ
07.043.01	a	prá vo yajñéṣu devayánto arcan dyā́vā námobhiḥ pr̥thivī́ iṣádhyai
07.043.01	c	yéṣām bráhmāṇy ásamāni víprā víṣvag viyánti vaníno ná śā́khāḥ
07.043.02	a	prá yajñá etu hétvo ná sáptir úd yachadhvaṁ sámanaso ghr̥tā́cīḥ
07.043.02	c	str̥ṇītá barhír adhvarā́ya sādhū́rdhvā́ śocī́ṁṣi devayū́ny asthuḥ
07.043.03	a	ā́ putrā́so ná mātáraṁ víbhr̥trāḥ sā́nau devā́so barhíṣaḥ sadantu
07.043.03	c	ā́ viśvā́cī vidathyāā̀m anaktv ágne mā́ no devátātā mŕ̥dhas kaḥ
07.043.04	a	té sīṣapanta jóṣam ā́ yájatrā r̥tásya dhā́rāḥ sudúghā dúhānāḥ
07.043.04	c	jyéṣṭhaṁ vo adyá máha ā́ vásūnām ā́ gantana sámanaso yáti ṣṭhá
07.043.05	a	evā́ no agne vikṣv ā́ daśasya tváyā vayáṁ sahasāvann ā́skrāḥ
07.043.05	c	rāyā́ yujā́ sadhamā́do áriṣṭā yūyám pāta svastíbhiḥ sádā naḥ
07.044.01	a	dadhikrā́ṁ vaḥ prathamám aśvínoṣásam agníṁ sámiddham bhágam ūtáye huve
07.044.01	c	índraṁ víṣṇum pūṣáṇam bráhmaṇas pátim ādityā́n dyā́vāpr̥thivī́ apáḥ svàḥ
07.044.02	a	dadhikrā́m u námasā bodháyanta udī́rāṇā yajñám upaprayántaḥ
07.044.02	c	íḷāṁ devī́m barhíṣi sādáyanto 'śvínā víprā suhávā huvema
07.044.03	a	dadhikrā́vāṇam bubudhānó agním úpa bruva uṣásaṁ sū́ryaṁ gā́m
07.044.03	c	bradhnám mām̐ścatór váruṇasya babhrúṁ té víśvāsmád duritā́ yāvayantu
07.044.04	a	dadhikrā́vā prathamó vājy árvā́gre ráthānām bhavati prajānán
07.044.04	c	saṁvidāná uṣásā sū́ryeṇādityébhir vásubhir áṅgirobhiḥ
07.044.05	a	ā́ no dadhikrā́ḥ pathyāā̀m anaktv r̥tásya pánthām ánvetavā́ u
07.044.05	c	śr̥ṇótu no daívyaṁ śárdho agníḥ śr̥ṇvántu víśve mahiṣā́ ámūrāḥ
07.045.01	a	ā́ devó yātu savitā́ surátno 'ntarikṣaprā́ váhamāno áśvaiḥ
07.045.01	c	háste dádhāno náryā purū́ṇi niveśáyañ ca prasuváñ ca bhū́ma
07.045.02	a	úd asya bāhū́ śithirā́ br̥hántā hiraṇyáyā divó ántām̐ anaṣṭām
07.045.02	c	nūnáṁ só asya mahimā́ paniṣṭa sū́raś cid asmā ánu dād apasyā́m
07.045.03	a	sá ghā no deváḥ savitā́ sahā́vā́ sāviṣad vásupatir vásūni
07.045.03	c	viśráyamāṇo amátim urūcī́m martabhójanam ádha rāsate naḥ
07.045.04	a	imā́ gíraḥ savitā́raṁ sujihvám pūrṇágabhastim īḷate supāṇím
07.045.04	c	citráṁ váyo br̥hád asmé dadhātu yūyám pāta svastíbhiḥ sádā naḥ
07.046.01	a	imā́ rudrā́ya sthirádhanvane gíraḥ kṣipréṣave devā́ya svadhā́vne
07.046.01	c	áṣāḷhāya sáhamānāya vedháse tigmā́yudhāya bharatā śr̥ṇótu naḥ
07.046.02	a	sá hí kṣáyeṇa kṣámyasya jánmanaḥ sā́mrājyena divyásya cétati
07.046.02	c	ávann ávantīr úpa no dúraś carānamīvó rudra jā́su no bhava
07.046.03	a	yā́ te didyúd ávasr̥ṣṭā divás pári kṣmayā́ cárati pári sā́ vr̥ṇaktu naḥ
07.046.03	c	sahásraṁ te svapivāta bheṣajā́ mā́ nas tokéṣu tánayeṣu rīriṣaḥ
07.046.04	a	mā́ no vadhī rudra mā́ párā dā mā́ te bhūma prásitau hīḷitásya
07.046.04	c	ā́ no bhaja barhíṣi jīvaśaṁsé yūyám pāta svastíbhiḥ sádā naḥ
07.047.01	a	ā́po yáṁ vaḥ prathamáṁ devayánta indrapā́nam ūrmím ákr̥ṇvateḷáḥ
07.047.01	c	táṁ vo vayáṁ śúcim ariprám adyá ghr̥taprúṣam mádhumantaṁ vanema
07.047.02	a	tám ūrmím āpo mádhumattamaṁ vo 'pā́ṁ nápād avatv āśuhémā
07.047.02	c	yásminn índro vásubhir mādáyāte tám aśyāma devayánto vo adyá
07.047.03	a	śatápavitrāḥ svadháyā mádantīr devī́r devā́nām ápi yanti pā́thaḥ
07.047.03	c	tā́ índrasya ná minanti vratā́ni síndhubhyo havyáṁ ghr̥távaj juhota
07.047.04	a	yā́ḥ sū́ryo raśmíbhir ātatā́na yā́bhya índro áradad gātúm ūrmím
07.047.04	c	té sindhavo várivo dhātanā no yūyám pāta svastíbhiḥ sádā naḥ
07.048.01	a	ŕ̥bhukṣaṇo vājā mādáyadhvam asmé naro maghavānaḥ sutásya
07.048.01	c	ā́ vo 'rvā́caḥ krátavo ná yātā́ṁ víbhvo ráthaṁ náryaṁ vartayantu
07.048.02	a	r̥bhúr r̥bhúbhir abhí vaḥ syāma víbhvo vibhúbhiḥ śávasā śávāṁsi
07.048.02	c	vā́jo asmā́m̐ avatu vā́jasātāv índreṇa yujā́ taruṣema vr̥trám
07.048.03	a	té cid dhí pūrvī́r abhí sánti śāsā́ víśvām̐ aryá uparátāti vanvan
07.048.03	c	índro víbhvām̐ r̥bhukṣā́ vā́jo aryáḥ śátror mithatyā́ kr̥ṇavan ví nr̥mṇám
07.048.04	a	nū́ devāso várivaḥ kartanā no bhūtá no víśvé 'vase sajóṣāḥ
07.048.04	c	sám asmé íṣaṁ vásavo dadīran yūyám pāta svastíbhiḥ sádā naḥ
07.049.01	a	samudrájyeṣṭhāḥ salilásya mádhyāt punānā́ yanty ániviśamānāḥ
07.049.01	c	índro yā́ vajrī́ vr̥ṣabhó rarā́da tā́ ā́po devī́r ihá mā́m avantu
07.049.02	a	yā́ ā́po divyā́ utá vā srávanti khanítrimā utá vā yā́ḥ svayaṁjā́ḥ
07.049.02	c	samudrā́rthā yā́ḥ śúcayaḥ pāvakā́s tā́ ā́po devī́r ihá mā́m avantu
07.049.03	a	yā́sāṁ rā́jā váruṇo yā́ti mádhye satyānr̥té avapáśyañ jánānām
07.049.03	c	madhuścútaḥ śúcayo yā́ḥ pāvakā́s tā́ ā́po devī́r ihá mā́m avantu
07.049.04	a	yā́su rā́jā váruṇo yā́su sómo víśve devā́ yā́sū́rjam mádanti
07.049.04	c	vaiśvānaró yā́sv agníḥ práviṣṭas tā́ ā́po devī́r ihá mā́m avantu
07.050.01	a	ā́ mā́m mitrāvaruṇehá rakṣataṁ kulāyáyad viśváyan mā́ na ā́ gan
07.050.01	c	ajakāváṁ durdŕ̥śīkaṁ tiró dadhe mā́ mā́m pádyena rápasā vidat tsáruḥ
07.050.02	a	yád vijā́man páruṣi vándanam bhúvad aṣṭhīvántau pári kulphaú ca déhat
07.050.02	c	agníṣ ṭác chócann ápa bādhatām itó mā́ mā́m pádyena rápasā vidat tsáruḥ
07.050.03	a	yác chalmalaú bhávati yán nadī́ṣu yád óṣadhībhyaḥ pári jā́yate viṣám
07.050.03	c	víśve devā́ nír itás tát suvantu mā́ mā́m pádyena rápasā vidat tsáruḥ
07.050.04	a	yā́ḥ praváto niváta udváta udanvátīr anudakā́ś ca yā́ḥ
07.050.04	c	tā́ asmábhyam páyasā pínvamānāḥ śivā́ devī́r aśipadā́ bhavantu sárvā nadyò aśimidā́ bhavantu
07.051.01	a	ādityā́nām ávasā nū́tanena sakṣīmáhi śármaṇā śáṁtamena
07.051.01	c	anāgāstvé adititvé turā́sa imáṁ yajñáṁ dadhatu śróṣamāṇāḥ
07.051.02	a	ādityā́so áditir mādayantām mitró aryamā́ váruṇo rájiṣṭhāḥ
07.051.02	c	asmā́kaṁ santu bhúvanasya gopā́ḥ píbantu sómam ávase no adyá
07.051.03	a	ādityā́ víśve marútaś ca víśve devā́ś ca víśva r̥bhávaś ca víśve
07.051.03	c	índro agnír aśvínā tuṣṭuvānā́ yūyám pāta svastíbhiḥ sádā naḥ
07.052.01	a	ādityā́so áditayaḥ syāma pū́r devatrā́ vasavo martyatrā́
07.052.01	c	sánema mitrāvaruṇā sánanto bhávema dyāvāpr̥thivī bhávantaḥ
07.052.02	a	mitrás tán no váruṇo māmahanta śárma tokā́ya tánayāya gopā́ḥ
07.052.02	c	mā́ vo bhujemānyájātam éno mā́ tát karma vasavo yác cáyadhve
07.052.03	a	turaṇyávó 'ṅgiraso nakṣanta rátnaṁ devásya savitúr iyānā́ḥ
07.052.03	c	pitā́ ca tán no mahā́n yájatro víśve devā́ḥ sámanaso juṣanta
07.053.01	a	prá dyā́vā yajñaíḥ pr̥thivī́ námobhiḥ sabā́dha īḷe br̥hatī́ yájatre
07.053.01	c	té cid dhí pū́rve kaváyo gr̥ṇántaḥ puró mahī́ dadhiré deváputre
07.053.02	a	prá pūrvajé pitárā návyasībhir gīrbhíḥ kr̥ṇudhvaṁ sádane r̥tásya
07.053.02	c	ā́ no dyāvāpr̥thivī daívyena jánena yātam máhi vāṁ várūtham
07.053.03	a	utó hí vāṁ ratnadhéyāni sánti purū́ṇi dyāvāpr̥thivī sudā́se
07.053.03	c	asmé dhattaṁ yád ásad áskr̥dhoyu yūyám pāta svastíbhiḥ sádā naḥ
07.054.01	a	vā́stoṣ pate práti jānīhy asmā́n svāveśó anamīvó bhavā naḥ
07.054.01	c	yát tvémahe práti tán no juṣasva śáṁ no bhava dvipáde śáṁ cátuṣpade
07.054.02	a	vā́stoṣ pate pratáraṇo na edhi gayasphā́no góbhir áśvebhir indo
07.054.02	c	ajárāsas te sakhyé syāma pitéva putrā́n práti no juṣasva
07.054.03	a	vā́stoṣ pate śagmáyā saṁsádā te sakṣīmáhi raṇváyā gātumátyā
07.054.03	c	pāhí kṣéma utá yóge váraṁ no yūyám pāta svastíbhiḥ sádā naḥ
07.055.01	a	amīvahā́ vāstoṣ pate víśvā rūpā́ṇy āviśán
07.055.01	c	sákhā suśéva edhi naḥ
07.055.02	a	yád arjuna sārameya datáḥ piśaṅga yáchase
07.055.02	c	vīā̀va bhrājanta r̥ṣṭáya úpa srákveṣu bápsato ní ṣú svapa
07.055.03	a	stenáṁ rāya sārameya táskaraṁ vā punaḥsara
07.055.03	c	stotr̥ŕ̥n índrasya rāyasi kím asmā́n duchunāyase ní ṣú svapa
07.055.04	a	tváṁ sūkarásya dardr̥hi táva dardartu sūkaráḥ
07.055.04	c	stotr̥ŕ̥n índrasya rāyasi kím asmā́n duchunāyase ní ṣú svapa
07.055.05	a	sástu mātā́ sástu pitā́ sástu śvā́ sástu viśpátiḥ
07.055.05	c	sasántu sárve jñātáyaḥ sástv ayám abhíto jánaḥ
07.055.06	a	yá ā́ste yáś ca cárati yáś ca páśyati no jánaḥ
07.055.06	c	téṣāṁ sáṁ hanmo akṣā́ṇi yáthedáṁ harmyáṁ táthā
07.055.07	a	sahásraśr̥ṅgo vr̥ṣabhó yáḥ samudrā́d udā́carat
07.055.07	c	ténā sahasyènā vayáṁ ní jánān svāpayāmasi
07.055.08	a	proṣṭheśayā́ vahyeśayā́ nā́rīr yā́s talpaśī́varīḥ
07.055.08	c	stríyo yā́ḥ púṇyagandhās tā́ḥ sárvāḥ svāpayāmasi
07.056.01	a	ká īṁ vyàktā náraḥ sánīḷā rudrásya máryā ádha sváśvāḥ
07.056.02	a	nákir hy èṣāṁ janū́ṁṣi véda té aṅgá vidre mithó janítram
07.056.03	a	abhí svapū́bhir mithó vapanta vā́tasvanasaḥ śyenā́ aspr̥dhran
07.056.04	a	etā́ni dhī́ro niṇyā́ ciketa pŕ̥śnir yád ū́dho mahī́ jabhā́ra
07.056.05	a	sā́ víṭ suvī́rā marúdbhir astu sanā́t sáhantī púṣyantī nr̥mṇám
07.056.06	a	yā́maṁ yéṣṭhāḥ śubhā́ śóbhiṣṭhāḥ śriyā́ sámmiślā ójobhir ugrā́ḥ
07.056.07	a	ugráṁ va ója sthirā́ śávāṁsy ádhā marúdbhir gaṇás túviṣmān
07.056.08	a	śubhró vaḥ śúṣmaḥ krúdhmī mánāṁsi dhúnir múnir iva śárdhasya dhr̥ṣṇóḥ
07.056.09	a	sánemy asmád yuyóta didyúm mā́ vo durmatír ihá práṇaṅ naḥ
07.056.10	a	priyā́ vo nā́ma huve turā́ṇām ā́ yát tr̥pán maruto vāvaśānā́ḥ
07.056.11	a	svāyudhā́sa iṣmíṇaḥ suniṣkā́ utá svayáṁ tanvàḥ śúmbhamānāḥ
07.056.12	a	śúcī vo havyā́ marutaḥ śúcīnāṁ śúciṁ hinomy adhvaráṁ śúcibhyaḥ
07.056.12	c	r̥téna satyám r̥tasā́pa āyañ chúcijanmānaḥ śúcayaḥ pāvakā́ḥ
07.056.13	a	áṁseṣv ā́ marutaḥ khādáyo vo vákṣassu rukmā́ upaśiśriyāṇā́ḥ
07.056.13	c	ví vidyúto ná vr̥ṣṭíbhī rucānā́ ánu svadhā́m ā́yudhair yáchamānāḥ
07.056.14	a	prá budhnyāā̀ va īrate máhāṁsi prá nā́māni prayajyavas tiradhvam
07.056.14	c	sahasríyaṁ dámyam bhāgám etáṁ gr̥hamedhī́yam maruto juṣadhvam
07.056.15	a	yádi stutásya maruto adhīthétthā́ víprasya vājíno hávīman
07.056.15	c	makṣū́ rāyáḥ suvī́ryasya dāta nū́ cid yám anyá ādábhad árāvā
07.056.16	a	átyāso ná yé marútaḥ sváñco yakṣadŕ̥śo ná śubháyanta máryāḥ
07.056.16	c	té harmyeṣṭhā́ḥ śíśavo ná śubhrā́ vatsā́so ná prakrīḷínaḥ payodhā́ḥ
07.056.17	a	daśasyánto no marúto mr̥ḷantu varivasyánto ródasī suméke
07.056.17	c	āré gohā́ nr̥hā́ vadhó vo astu sumnébhir asmé vasavo namadhvam
07.056.18	a	ā́ vo hótā johavīti sattáḥ satrā́cīṁ rātím maruto gr̥ṇānáḥ
07.056.18	c	yá ī́vato vr̥ṣaṇo ásti gopā́ḥ só ádvayāvī havate va ukthaíḥ
07.056.19	a	imé turám marúto rāmayantīmé sáhaḥ sáhasa ā́ namanti
07.056.19	c	imé śáṁsaṁ vanuṣyató ní pānti gurú dvéṣo áraruṣe dadhanti
07.056.20	a	imé radhráṁ cin marúto junanti bhŕ̥miṁ cid yáthā vásavo juṣánta
07.056.20	c	ápa bādhadhvaṁ vr̥ṣaṇas támāṁsi dhattá víśvaṁ tánayaṁ tokám asmé
07.056.21	a	mā́ vo dātrā́n maruto nír arāma mā́ paścā́d daghma rathyo vibhāgé
07.056.21	c	ā́ na spārhé bhajatanā vasavyè yád īṁ sujātáṁ vr̥ṣaṇo vo ásti
07.056.22	a	sáṁ yád dhánanta manyúbhir jánāsaḥ śū́rā yahvī́ṣv óṣadhīṣu vikṣú
07.056.22	c	ádha smā no maruto rudriyāsas trātā́ro bhūta pŕ̥tanāsv aryáḥ
07.056.23	a	bhū́ri cakra marutaḥ pítryāṇy ukthā́ni yā́ vaḥ śasyánte purā́ cit
07.056.23	c	marúdbhir ugráḥ pŕ̥tanāsu sā́ḷhā marúdbhir ít sánitā vā́jam árvā
07.056.24	a	asmé vīró marutaḥ śuṣmy àstu jánānāṁ yó ásuro vidhartā́
07.056.24	c	apó yéna sukṣitáye táremā́dha svám óko abhí vaḥ syāma
07.056.25	a	tán na índro váruṇo mitró agnír ā́pa óṣadhīr vaníno juṣanta
07.056.25	c	śárman syāma marútām upásthe yūyám pāta svastíbhiḥ sádā naḥ
07.057.01	a	mádhvo vo nā́ma mā́rutaṁ yajatrāḥ prá yajñéṣu śávasā madanti
07.057.01	c	yé rejáyanti ródasī cid urvī́ pínvanty útsaṁ yád áyāsur ugrā́ḥ
07.057.02	a	nicetā́ro hí marúto gr̥ṇántam praṇetā́ro yájamānasya mánma
07.057.02	c	asmā́kam adyá vidátheṣu barhír ā́ vītáye sadata pipriyāṇā́ḥ
07.057.03	a	naítā́vad anyé marúto yáthemé bhrā́jante rukmaír ā́yudhais tanū́bhiḥ
07.057.03	c	ā́ ródasī viśvapíśaḥ piśānā́ḥ samānám añjy àñjate śubhé kám
07.057.04	a	ŕ̥dhak sā́ vo maruto didyúd astu yád va ā́gaḥ puruṣátā kárāma
07.057.04	c	mā́ vas tásyām ápi bhūmā yajatrā asmé vo astu sumatíś cániṣṭhā
07.057.05	a	kr̥té cid átra marúto raṇantānavadyā́saḥ śúcayaḥ pāvakā́ḥ
07.057.05	c	prá ṇo 'vata sumatíbhir yajatrāḥ prá vā́jebhis tirata puṣyáse naḥ
07.057.06	a	utá stutā́so marúto vyantu víśvebhir nā́mabhir náro havī́ṁṣi
07.057.06	c	dádāta no amŕ̥tasya prajā́yai jigr̥tá rāyáḥ sūnŕ̥tā maghā́ni
07.057.07	a	ā́ stutā́so maruto víśva ūtī́ áchā sūrī́n sarvátātā jigāta
07.057.07	c	yé nas tmánā śatíno vardháyanti yūyám pāta svastíbhiḥ sádā naḥ
07.058.01	a	prá sākamúkṣe arcatā gaṇā́ya yó daívyasya dhā́mnas túviṣmān
07.058.01	c	utá kṣodanti ródasī mahitvā́ nákṣante nā́kaṁ nírr̥ter avaṁśā́t
07.058.02	a	janū́ś cid vo marutas tveṣyèṇa bhī́māsas túvimanyavó 'yāsaḥ
07.058.02	c	prá yé máhobhir ójasotá sánti víśvo vo yā́man bhayate svardŕ̥k
07.058.03	a	br̥hád váyo maghávadbhyo dadhāta jújoṣann ín marútaḥ suṣṭutíṁ naḥ
07.058.03	c	gató nā́dhvā ví tirāti jantúm prá ṇa spārhā́bhir ūtíbhis tireta
07.058.04	a	yuṣmóto vípro marutaḥ śatasvī́ yuṣmóto árvā sáhuriḥ sahasrī́
07.058.04	c	yuṣmótaḥ samrā́ḷ utá hanti vr̥trám prá tád vo astu dhūtayo deṣṇám
07.058.05	a	tā́m̐ ā́ rudrásya mīḷhúṣo vivāse kuvín náṁsante marútaḥ púnar naḥ
07.058.05	c	yát sasvártā jihīḷiré yád āvír áva tád éna īmahe turā́ṇām
07.058.06	a	prá sā́ vāci suṣṭutír maghónām idáṁ sūktám marúto juṣanta
07.058.06	c	ārā́c cid dvéṣo vr̥ṣaṇo yuyota yūyám pāta svastíbhiḥ sádā naḥ
07.059.01	a	yáṁ trā́yadhva idám idaṁ dévāso yáṁ ca náyatha
07.059.01	c	tásmā agne váruṇa mítrā́ryaman márutaḥ śárma yachata
07.059.02	a	yuṣmā́kaṁ devā ávasā́hani priyá ījānás tarati dvíṣaḥ
07.059.02	c	prá sá kṣáyaṁ tirate ví mahī́r íṣo yó vo várāya dā́śati
07.059.03	a	nahí vaś caramáṁ caná vásiṣṭhaḥ parimáṁsate
07.059.03	c	asmā́kam adyá marutaḥ suté sácā víśve pibata kāmínaḥ
07.059.04	a	nahí va ūtíḥ pŕ̥tanāsu márdhati yásmā árādhvaṁ naraḥ
07.059.04	c	abhí va ā́vart sumatír návīyasī tū́yaṁ yāta pipīṣavaḥ
07.059.05	a	ó ṣú ghr̥ṣvirādhaso yātánā́ndhāṁsi pītáye
07.059.05	c	imā́ vo havyā́ maruto raré hí kam mó ṣv ànyátra gantana
07.059.06	a	ā́ ca no barhíḥ sádatāvitā́ ca na spārhā́ṇi dā́tave vásu
07.059.06	c	ásredhanto marutaḥ somyé mádhau svā́hehá mādayādhvai
07.059.07	a	sasváś cid dhí tanvàḥ śúmbhamānā ā́ haṁsā́so nī́lapr̥ṣṭhā apaptan
07.059.07	c	víśvaṁ śárdho abhíto mā ní ṣeda náro ná raṇvā́ḥ sávane mádantaḥ
07.059.08	a	yó no maruto abhí durhr̥ṇāyús tiráś cittā́ni vasavo jíghāṁsati
07.059.08	c	druháḥ pā́śān práti sá mucīṣṭa tápiṣṭhena hánmanā hantanā tám
07.059.09	a	sā́ṁtapanā idáṁ havír márutas táj jujuṣṭana
07.059.09	c	yuṣmā́kotī́ riśādasaḥ
07.059.10	a	gŕ̥hamedhāsa ā́ gata máruto mā́pa bhūtana
07.059.10	c	yuṣmā́kotī́ sudānavaḥ
07.059.11	a	ihéha vaḥ svatavasaḥ kávayaḥ sū́ryatvacaḥ
07.059.11	c	yajñám maruta ā́ vr̥ṇe
07.059.12	a	tryàmbakaṁ yajāmahe sugándhim puṣṭivárdhanam
07.059.12	c	urvārukám iva bándhanān mr̥tyór mukṣīya mā́mŕ̥tāt
07.060.01	a	yád adyá sūrya brávó 'nāgā udyán mitrā́ya váruṇāya satyám
07.060.01	c	vayáṁ devatrā́dite syāma táva priyā́so aryaman gr̥ṇántaḥ
07.060.02	a	eṣá syá mitrāvaruṇā nr̥cákṣā ubhé úd eti sū́ryo abhí jmán
07.060.02	c	víśvasya sthātúr jágataś ca gopā́ r̥jú márteṣu vr̥jinā́ ca páśyan
07.060.03	a	áyukta saptá harítaḥ sadhásthād yā́ īṁ váhanti sū́ryaṁ ghr̥tā́cīḥ
07.060.03	c	dhā́māni mitrāvaruṇā yuvā́kuḥ sáṁ yó yūthéva jánimāni cáṣṭe
07.060.04	a	úd vām pr̥kṣā́so mádhumanto asthur ā́ sū́ryo aruhac chukrám árṇaḥ
07.060.04	c	yásmā ādityā́ ádhvano rádanti mitró aryamā́ váruṇaḥ sajóṣāḥ
07.060.05	a	imé cetā́ro ánr̥tasya bhū́rer mitró aryamā́ váruṇo hí sánti
07.060.05	c	imá r̥tásya vāvr̥dhur duroṇé śagmā́saḥ putrā́ áditer ádabdhāḥ
07.060.06	a	imé mitró váruṇo dūḷábhāso 'cetásaṁ cic citayanti dákṣaiḥ
07.060.06	c	ápi krátuṁ sucétasaṁ vátantas tiráś cid áṁhaḥ supáthā nayanti
07.060.07	a	imé divó ánimiṣā pr̥thivyā́ś cikitvā́ṁso acetásaṁ nayanti
07.060.07	c	pravrājé cin nadyò gādhám asti pāráṁ no asyá viṣpitásya parṣan
07.060.08	a	yád gopā́vad áditiḥ śárma bhadrám mitró yáchanti váruṇaḥ sudā́se
07.060.08	c	tásminn ā́ tokáṁ tánayaṁ dádhānā mā́ karma devahéḷanaṁ turāsaḥ
07.060.09	a	áva védiṁ hótrābhir yajeta rípaḥ kā́ś cid varuṇadhrútaḥ sáḥ
07.060.09	c	pári dvéṣobhir aryamā́ vr̥ṇaktūrúṁ sudā́se vr̥ṣaṇā ulokám
07.060.10	a	sasváś cid dhí sámr̥tis tveṣy èṣām apīcyèna sáhasā sáhante
07.060.10	c	yuṣmád bhiyā́ vr̥ṣaṇo réjamānā dákṣasya cin mahinā́ mr̥ḷátā naḥ
07.060.11	a	yó bráhmaṇe sumatím āyájāte vā́jasya sātaú paramásya rāyáḥ
07.060.11	c	sī́kṣanta manyúm maghávāno aryá urú kṣáyāya cakrire sudhā́tu
07.060.12	a	iyáṁ deva puróhitir yuvábhyāṁ yajñéṣu mitrāvaruṇāv akāri
07.060.12	c	víśvāni durgā́ pipr̥taṁ tiró no yūyám pāta svastíbhiḥ sádā naḥ
07.061.01	a	úd vāṁ cákṣur varuṇa suprátīkaṁ deváyor eti sū́ryas tatanvā́n
07.061.01	c	abhí yó víśvā bhúvanāni cáṣṭe sá manyúm mártyeṣv ā́ ciketa
07.061.02	a	prá vāṁ sá mitrāvaruṇāv r̥tā́vā vípro mánmāni dīrghaśrúd iyarti
07.061.02	c	yásya bráhmāṇi sukratū ávātha ā́ yát krátvā ná śarádaḥ pr̥ṇaíthe
07.061.03	a	prórór mitrāvaruṇā pr̥thivyā́ḥ prá divá r̥ṣvā́d br̥hatáḥ sudānū
07.061.03	c	spáśo dadhāthe óṣadhīṣu vikṣv ŕ̥dhag yató ánimiṣaṁ rákṣamāṇā
07.061.04	a	śáṁsā mitrásya váruṇasya dhā́ma śúṣmo ródasī badbadhe mahitvā́
07.061.04	c	áyan mā́sā áyajvanām avī́rāḥ prá yajñámanmā vr̥jánaṁ tirāte
07.061.05	a	ámūrā víśvā vr̥ṣaṇāv imā́ vāṁ ná yā́su citráṁ dádr̥śe ná yakṣám
07.061.05	c	drúhaḥ sacante ánr̥tā jánānāṁ ná vāṁ niṇyā́ny acíte abhūvan
07.061.06	a	sám u vāṁ yajñám mahayaṁ námobhir huvé vām mitrāvaruṇā sabā́dhaḥ
07.061.06	c	prá vām mánmāny r̥cáse návāni kr̥tā́ni bráhma jujuṣann imā́ni
07.061.07	a	iyáṁ deva puróhitir yuvábhyāṁ yajñéṣu mitrāvaruṇāv akāri
07.061.07	c	víśvāni durgā́ pipr̥taṁ tiró no yūyám pāta svastíbhiḥ sádā naḥ
07.062.01	a	út sū́ryo br̥hád arcī́ṁṣy aśret purú víśvā jánima mā́nuṣāṇām
07.062.01	c	samó divā́ dadr̥śe rócamānaḥ krátvā kr̥táḥ súkr̥taḥ kartŕ̥bhir bhūt
07.062.02	a	sá sūrya práti puró na úd gā ebhí stómebhir etaśébhir évaiḥ
07.062.02	c	prá no mitrā́ya váruṇāya vocó 'nāgaso aryamṇé agnáye ca
07.062.03	a	ví naḥ sahásraṁ śurúdho radantv r̥tā́vāno váruṇo mitró agníḥ
07.062.03	c	yáchantu candrā́ upamáṁ no arkám ā́ naḥ kā́mam pūpurantu stávānāḥ
07.062.04	a	dyā́vābhūmī adite trā́sīthāṁ no yé vāṁ jajñúḥ sujánimāna r̥ṣve
07.062.04	c	mā́ héḷe bhūma váruṇasya vāyór mā́ mitrásya priyátamasya nr̥ṇā́m
07.062.05	a	prá bāhávā sisr̥taṁ jīváse na ā́ no gávyūtim ukṣataṁ ghr̥téna
07.062.05	c	ā́ no jáne śravayataṁ yuvānā śrutám me mitrāvaruṇā hávemā́
07.062.06	a	nū́ mitró váruṇo aryamā́ nas tmáne tokā́ya várivo dadhantu
07.062.06	c	sugā́ no víśvā supáthāni santu yūyám pāta svastíbhiḥ sádā naḥ
07.063.01	a	úd v eti subhágo viśvácakṣāḥ sā́dhāraṇaḥ sū́ryo mā́nuṣāṇām
07.063.01	c	cákṣur mitrásya váruṇasya deváś cármeva yáḥ samávivyak támāṁsi
07.063.02	a	úd v eti prasavītā́ jánānām mahā́n ketúr arṇaváḥ sū́ryasya
07.063.02	c	samānáṁ cakrám paryāvívr̥tsan yád etaśó váhati dhūrṣú yuktáḥ
07.063.03	a	vibhrā́jamāna uṣásām upásthād rebhaír úd ety anumadyámānaḥ
07.063.03	c	eṣá me deváḥ savitā́ cachanda yáḥ samānáṁ ná praminā́ti dhā́ma
07.063.04	a	divó rukmá urucákṣā úd eti dūréarthas taráṇir bhrā́jamānaḥ
07.063.04	c	nūnáṁ jánāḥ sū́ryeṇa prásūtā áyann árthāni kr̥ṇávann ápāṁsi
07.063.05	a	yátrā cakrúr amŕ̥tā gātúm asmai śyenó ná dī́yann ánv eti pā́thaḥ
07.063.05	c	práti vāṁ sū́ra údite vidhema námobhir mitrāvaruṇotá havyaíḥ
07.063.06	a	nū́ mitró váruṇo aryamā́ nas tmáne tokā́ya várivo dadhantu
07.063.06	c	sugā́ no víśvā supáthāni santu yūyám pāta svastíbhiḥ sádā naḥ
07.064.01	a	diví kṣáyantā rájasaḥ pr̥thivyā́m prá vāṁ ghr̥tásya nirṇíjo dadīran
07.064.01	c	havyáṁ no mitró aryamā́ sújāto rā́jā sukṣatró váruṇo juṣanta
07.064.02	a	ā́ rājānā maha r̥tasya gopā síndhupatī kṣatriyā yātam arvā́k
07.064.02	c	íḷāṁ no mitrāvaruṇotá vr̥ṣṭím áva divá invataṁ jīradānū
07.064.03	a	mitrás tán no váruṇo devó aryáḥ prá sā́dhiṣṭhebhiḥ pathíbhir nayantu
07.064.03	c	brávad yáthā na ā́d aríḥ sudā́sa iṣā́ madema sahá devágopāḥ
07.064.04	a	yó vāṁ gártam mánasā tákṣad etám ūrdhvā́ṁ dhītíṁ kr̥ṇávad dhāráyac ca
07.064.04	c	ukṣéthām mitrāvaruṇā ghr̥téna tā́ rājānā sukṣitī́s tarpayethām
07.064.05	a	eṣá stómo varuṇa mitra túbhyaṁ sómaḥ śukró ná vāyáve 'yāmi
07.064.05	c	aviṣṭáṁ dhíyo jigr̥tám púraṁdhīr yūyám pāta svastíbhiḥ sádā naḥ
07.065.01	a	práti vāṁ sū́ra údite sūktaír mitráṁ huve váruṇam pūtádakṣam
07.065.01	c	yáyor asuryàm ákṣitaṁ jyéṣṭhaṁ víśvasya yā́mann ācítā jigatnú
07.065.02	a	tā́ hí devā́nām ásurā tā́v aryā́ tā́ naḥ kṣitī́ḥ karatam ūrjáyantīḥ
07.065.02	c	aśyā́ma mitrāvaruṇā vayáṁ vāṁ dyā́vā ca yátra pīpáyann áhā ca
07.065.03	a	tā́ bhū́ripāśāv ánr̥tasya sétū duratyétū ripáve mártyāya
07.065.03	c	r̥tásya mitrāvaruṇā pathā́ vām apó ná nāvā́ duritā́ tarema
07.065.04	a	ā́ no mitrāvaruṇā havyájuṣṭiṁ ghr̥taír gávyūtim ukṣatam íḷābhiḥ
07.065.04	c	práti vām átra váram ā́ jánāya pr̥ṇītám udnó divyásya cā́roḥ
07.065.05	a	eṣá stómo varuṇa mitra túbhyaṁ sómaḥ śukró ná vāyáve 'yāmi
07.065.05	c	aviṣṭáṁ dhíyo jigr̥tám púraṁdhīr yūyám pāta svastíbhiḥ sádā naḥ
07.066.01	a	prá mitráyor váruṇayo stómo na etu śūṣyàḥ
07.066.01	c	námasvān tuvijātáyoḥ
07.066.02	a	yā́ dhāráyanta devā́ḥ sudákṣā dákṣapitarā
07.066.02	c	asuryāā̀ya prámahasā
07.066.03	a	tā́ na stipā́ tanūpā́ váruṇa jaritr̥r̥ṇā́m
07.066.03	c	mítra sādháyataṁ dhíyaḥ
07.066.04	a	yád adyá sū́ra údité 'nāgā mitró aryamā́
07.066.04	c	suvā́ti savitā́ bhágaḥ
07.066.05	a	suprāvī́r astu sá kṣáyaḥ prá nú yā́man sudānavaḥ
07.066.05	c	yé no áṁho 'tipíprati
07.066.06	a	utá svarā́jo áditir ádabdhasya vratásya yé
07.066.06	c	mahó rā́jāna īśate
07.066.07	a	práti vāṁ sū́ra údite mitráṁ gr̥ṇīṣe váruṇam
07.066.07	c	aryamáṇaṁ riśā́dasam
07.066.08	a	rāyā́ hiraṇyayā́ matír iyám avr̥kā́ya śávase
07.066.08	c	iyáṁ víprā medhásātaye
07.066.09	a	té syāma deva varuṇa té mitra sūríbhiḥ sahá
07.066.09	c	íṣaṁ svàś ca dhīmahi
07.066.10	a	bahávaḥ sū́racakṣaso 'gnijihvā́ r̥tāvŕ̥dhaḥ
07.066.10	c	trī́ṇi yé yemúr vidáthāni dhītíbhir víśvāni páribhūtibhiḥ
07.066.11	a	ví yé dadhúḥ śarádam mā́sam ā́d áhar yajñám aktúṁ cā́d ŕ̥cam
07.066.11	c	anāpyáṁ váruṇo mitró aryamā́ kṣatráṁ rā́jāna āśata
07.066.12	a	tád vo adyá manāmahe sūktaíḥ sū́ra údite
07.066.12	c	yád óhate váruṇo mitró aryamā́ yūyám r̥tásya rathyaḥ
07.066.13	a	r̥tā́vāna r̥tájātā r̥tāvŕ̥dho ghorā́so anr̥tadvíṣaḥ
07.066.13	c	téṣāṁ vaḥ sumné suchardíṣṭame naraḥ syā́ma yé ca sūráyaḥ
07.066.14	a	úd u tyád darśatáṁ vápur divá eti pratihvaré
07.066.14	c	yád īm āśúr váhati devá étaśo víśvasmai cákṣase áram
07.066.15	a	śīrṣṇáḥ śīrṣṇo jágatas tasthúṣas pátiṁ samáyā víśvam ā́ rájaḥ
07.066.15	c	saptá svásāraḥ suvitā́ya sū́ryaṁ váhanti haríto ráthe
07.066.16	a	tác cákṣur deváhitaṁ śukrám uccárat
07.066.16	b	páśyema śarádaḥ śatáṁ jī́vema śarádaḥ śatám
07.066.17	a	kā́vyebhir adābhyā́ yātaṁ varuṇa dyumát
07.066.17	c	mitráś ca sómapītaye
07.066.18	a	divó dhā́mabhir varuṇa mitráś cā́ yātam adrúhā
07.066.18	c	píbataṁ sómam ātujī́
07.066.19	a	ā́ yātam mitrāvaruṇā juṣāṇā́v ā́hutiṁ narā
07.066.19	c	pātáṁ sómam r̥tāvr̥dhā
07.067.01	a	práti vāṁ ráthaṁ nr̥patī jarádhyai havíṣmatā mánasā yajñíyena
07.067.01	c	yó vāṁ dūtó ná dhiṣṇyāv ájīgar áchā sūnúr ná pitárā vivakmi
07.067.02	a	áśocy agníḥ samidhānó asmé úpo adr̥śran támasaś cid ántāḥ
07.067.02	c	áceti ketúr uṣásaḥ purástāc chriyé divó duhitúr jā́yamānaḥ
07.067.03	a	abhí vāṁ nūnám aśvinā súhotā stómaiḥ siṣakti nāsatyā vivakvā́n
07.067.03	c	pūrvī́bhir yātam pathyāā̀bhir arvā́k svarvídā vásumatā ráthena
07.067.04	a	avór vāṁ nūnám aśvinā yuvā́kur huvé yád vāṁ suté mādhvī vasūyúḥ
07.067.04	c	ā́ vāṁ vahantu sthávirāso áśvāḥ píbātho asmé súṣutā mádhūni
07.067.05	a	prā́cīm u devāśvinā dhíyam mé 'mr̥dhrāṁ sātáye kr̥taṁ vasūyúm
07.067.05	c	víśvā aviṣṭaṁ vā́ja ā́ púraṁdhīs tā́ naḥ śaktaṁ śacīpatī śácībhiḥ
07.067.06	a	aviṣṭáṁ dhīṣv àśvinā na āsú prajā́vad réto áhrayaṁ no astu
07.067.06	c	ā́ vāṁ toké tánaye tū́tujānāḥ surátnāso devávītiṁ gamema
07.067.07	a	eṣá syá vām pūrvagátveva sákhye nidhír hitó mādhvī rātó asmé
07.067.07	c	áheḷatā mánasā́ yātam arvā́g aśnántā havyám mā́nuṣīṣu vikṣú
07.067.08	a	ékasmin yóge bhuraṇā samāné pári vāṁ saptá sraváto rátho gāt
07.067.08	c	ná vāyanti subhvò deváyuktā yé vāṁ dhūrṣú taráṇayo váhanti
07.067.09	a	asaścátā maghávadbhyo hí bhūtáṁ yé rāyā́ maghadéyaṁ junánti
07.067.09	c	prá yé bándhuṁ sūnŕ̥tābhis tiránte gávyā pr̥ñcánto áśvyā maghā́ni
07.067.10	a	nū́ me hávam ā́ śr̥ṇutaṁ yuvānā yāsiṣṭáṁ vartír aśvināv írāvat
07.067.10	c	dhattáṁ rátnāni járataṁ ca sūrī́n yūyám pāta svastíbhiḥ sádā naḥ
07.068.01	a	ā́ śubhrā yātam aśvinā sváśvā gíro dasrā jujuṣāṇā́ yuvā́koḥ
07.068.01	c	havyā́ni ca prátibhr̥tā vītáṁ naḥ
07.068.02	a	prá vām ándhāṁsi mádyāny asthur áraṁ gantaṁ havíṣo vītáye me
07.068.02	c	tiró aryó hávanāni śrutáṁ naḥ
07.068.03	a	prá vāṁ rátho mánojavā iyarti tiró rájāṁsy aśvinā śatótiḥ
07.068.03	c	asmábhyaṁ sūryāvasū iyānáḥ
07.068.04	a	ayáṁ ha yád vāṁ devayā́ u ádrir ūrdhvó vívakti somasúd yuvábhyām
07.068.04	c	ā́ valgū́ vípro vavr̥tīta havyaíḥ
07.068.05	a	citráṁ ha yád vām bhójanaṁ nv ásti ny átraye máhiṣvantaṁ yuyotam
07.068.05	c	yó vām omā́naṁ dádhate priyáḥ sán
07.068.06	a	utá tyád vāṁ juraté aśvinā bhūc cyávānāya pratī́tyaṁ havirdé
07.068.06	c	ádhi yád várpa itáūti dhattháḥ
07.068.07	a	utá tyám bhujyúm aśvinā sákhāyo mádhye jahur durévāsaḥ samudré
07.068.07	c	nír īm parṣad árāvā yó yuvā́kuḥ
07.068.08	a	vŕ̥kāya cij jásamānāya śaktam utá śrutaṁ śayáve hūyámānā
07.068.08	c	yā́v aghnyā́m ápinvatam apó ná staryàṁ cic chakty àśvinā śácībhiḥ
07.068.09	a	eṣá syá kārúr jarate sūktaír ágre budhāná uṣásāṁ sumánmā
07.068.09	c	iṣā́ táṁ vardhad aghnyā́ páyobhir yūyám pāta svastíbhiḥ sádā naḥ
07.069.01	a	ā́ vāṁ rátho ródasī badbadhānó hiraṇyáyo vŕ̥ṣabhir yātv áśvaiḥ
07.069.01	c	ghr̥távartaniḥ pavíbhī rucāná iṣā́ṁ voḷhā́ nr̥pátir vājínīvān
07.069.02	a	sá paprathānó abhí páñca bhū́mā trivandhuró mánasā́ yātu yuktáḥ
07.069.02	c	víśo yéna gáchatho devayántīḥ kútrā cid yā́mam aśvinā dádhānā
07.069.03	a	sváśvā yaśásā́ yātam arvā́g dásrā nidhím mádhumantam pibāthaḥ
07.069.03	c	ví vāṁ rátho vadhvāā̀ yā́damānó 'ntān divó bādhate vartaníbhyām
07.069.04	a	yuvóḥ śríyam pári yóṣāvr̥ṇīta sū́ro duhitā́ páritakmyāyām
07.069.04	c	yád devayántam ávathaḥ śácībhiḥ pári ghraṁsám ománā vāṁ váyo gāt
07.069.05	a	yó ha syá vāṁ rathirā vásta usrā́ rátho yujānáḥ pariyā́ti vartíḥ
07.069.05	c	téna naḥ śáṁ yór uṣáso vyùṣṭau ny àśvinā vahataṁ yajñé asmín
07.069.06	a	nárā gauréva vidyútaṁ tr̥ṣāṇā́smā́kam adyá sávanópa yātam
07.069.06	c	purutrā́ hí vām matíbhir hávante mā́ vām anyé ní yaman devayántaḥ
07.069.07	a	yuvám bhujyúm ávaviddhaṁ samudrá úd ūhathur árṇaso ásridhānaiḥ
07.069.07	c	patatríbhir aśramaír avyathíbhir daṁsánābhir aśvinā pāráyantā
07.069.08	a	nū́ me hávam ā́ śr̥ṇutaṁ yuvānā yāsiṣṭáṁ vartír aśvināv írāvat
07.069.08	c	dhattáṁ rátnāni járataṁ ca sūrī́n yūyám pāta svastíbhiḥ sádā naḥ
07.070.01	a	ā́ viśvavārāśvinā gataṁ naḥ prá tát sthā́nam avāci vām pr̥thivyā́m
07.070.01	c	áśvo ná vājī́ śunápr̥ṣṭho asthād ā́ yát sedáthur dhruváse ná yónim
07.070.02	a	síṣakti sā́ vāṁ sumatíś cániṣṭhā́tāpi gharmó mánuṣo duroṇé
07.070.02	c	yó vāṁ samudrā́n sarítaḥ píparty étagvā cin ná suyújā yujānáḥ
07.070.03	a	yā́ni sthā́nāny aśvinā dadhā́the divó yahvī́ṣv óṣadhīṣu vikṣú
07.070.03	c	ní párvatasya mūrdháni sádantéṣaṁ jánāya dāśúṣe váhantā
07.070.04	a	caniṣṭáṁ devā óṣadhīṣv apsú yád yogyā́ aśnávaithe ŕ̥ṣīṇām
07.070.04	c	purū́ṇi rátnā dádhatau ny àsmé ánu pū́rvāṇi cakhyathur yugā́ni
07.070.05	a	śuśruvā́ṁsā cid aśvinā purū́ṇy abhí bráhmāṇi cakṣāthe ŕ̥ṣīṇām
07.070.05	c	práti prá yātaṁ váram ā́ jánāyāsmé vām astu sumatíś cániṣṭhā
07.070.06	a	yó vāṁ yajñó nāsatyā havíṣmān kr̥tábrahmā samaryò bhávāti
07.070.06	c	úpa prá yātaṁ váram ā́ vásiṣṭham imā́ bráhmāṇy r̥cyante yuvábhyām
07.070.07	a	iyám manīṣā́ iyám aśvinā gī́r imā́ṁ suvr̥ktíṁ vr̥ṣaṇā juṣethām
07.070.07	c	imā́ bráhmāṇi yuvayū́ny agman yūyám pāta svastíbhiḥ sádā naḥ
07.071.01	a	ápa svásur uṣáso nág jihīte riṇákti kr̥ṣṇī́r aruṣā́ya pánthām
07.071.01	c	áśvāmaghā gómaghā vāṁ huvema dívā náktaṁ śárum asmád yuyotam
07.071.02	a	upā́yātaṁ dāśúṣe mártyāya ráthena vāmám aśvinā váhantā
07.071.02	c	yuyutám asmád ánirām ámīvāṁ dívā náktam mādhvī trā́sīthāṁ naḥ
07.071.03	a	ā́ vāṁ rátham avamásyāṁ vyùṣṭau sumnāyávo vŕ̥ṣaṇo vartayantu
07.071.03	c	syū́magabhastim r̥tayúgbhir áśvair ā́śvinā vásumantaṁ vahethām
07.071.04	a	yó vāṁ rátho nr̥patī ásti voḷhā́ trivandhuró vásumām̐ usráyāmā
07.071.04	c	ā́ na enā́ nāsatyópa yātam abhí yád vāṁ viśvápsnyo jígāti
07.071.05	a	yuváṁ cyávānaṁ jaráso 'mumuktaṁ ní pedáva ūhathur āśúm áśvam
07.071.05	c	nír áṁhasas támasa spartam átriṁ ní jāhuṣáṁ śithiré dhātam antáḥ
07.071.06	a	iyám manīṣā́ iyám aśvinā gī́r imā́ṁ suvr̥ktíṁ vr̥ṣaṇā juṣethām
07.071.06	c	imā́ bráhmāṇi yuvayū́ny agman yūyám pāta svastíbhiḥ sádā naḥ
07.072.01	a	ā́ gómatā nāsatyā ráthenā́śvāvatā puruścandréṇa yātam
07.072.01	c	abhí vāṁ víśvā niyútaḥ sacante spārháyā śriyā́ tanvāā̀ śubhānā́
07.072.02	a	ā́ no devébhir úpa yātam arvā́k sajóṣasā nāsatyā ráthena
07.072.02	c	yuvór hí naḥ sakhyā́ pítryāṇi samānó bándhur utá tásya vittam
07.072.03	a	úd u stómāso aśvínor abudhrañ jāmí bráhmāṇy uṣásaś ca devī́ḥ
07.072.03	c	āvívāsan ródasī dhíṣṇyemé áchā vípro nā́satyā vivakti
07.072.04	a	ví céd uchánty aśvinā uṣā́saḥ prá vām bráhmāṇi kārávo bharante
07.072.04	c	ūrdhvám bhānúṁ savitā́ devó aśred br̥hád agnáyaḥ samídhā jarante
07.072.05	a	ā́ paścā́tān nāsatyā́ purástād ā́śvinā yātam adharā́d údaktāt
07.072.05	c	ā́ viśvátaḥ pā́ñcajanyena rāyā́ yūyám pāta svastíbhiḥ sádā naḥ
07.073.01	a	átāriṣma támasas pārám asyá práti stómaṁ devayánto dádhānāḥ
07.073.01	c	purudáṁsā purutámā purājā́martyā havate aśvínā gī́ḥ
07.073.02	a	ny ù priyó mánuṣaḥ sādi hótā nā́satyā yó yájate vándate ca
07.073.02	c	aśnītám mádhvo aśvinā upāká ā́ vāṁ voce vidátheṣu práyasvān
07.073.03	a	áhema yajñám pathā́m urāṇā́ imā́ṁ suvr̥ktíṁ vr̥ṣaṇā juṣethām
07.073.03	c	śruṣṭīvéva préṣito vām abodhi práti stómair járamāṇo vásiṣṭhaḥ
07.073.04	a	úpa tyā́ váhnī gamato víśaṁ no rakṣoháṇā sámbhr̥tā vīḷúpāṇī
07.073.04	c	sám ándhāṁsy agmata matsarā́ṇi mā́ no mardhiṣṭam ā́ gataṁ śivéna
07.073.05	a	ā́ paścā́tān nāsatyā́ purástād ā́śvinā yātam adharā́d údaktāt
07.073.05	c	ā́ viśvátaḥ pā́ñcajanyena rāyā́ yūyám pāta svastíbhiḥ sádā naḥ
07.074.01	a	imā́ u vāṁ díviṣṭaya usrā́ havante aśvinā
07.074.01	c	ayáṁ vām ahvé 'vase śacīvasū víśaṁ viśaṁ hí gáchathaḥ
07.074.02	a	yuváṁ citráṁ dadathur bhójanaṁ narā códethāṁ sūnŕ̥tāvate
07.074.02	c	arvā́g ráthaṁ sámanasā ní yachatam píbataṁ somyám mádhu
07.074.03	a	ā́ yātam úpa bhūṣatam mádhvaḥ pibatam aśvinā
07.074.03	c	dugdhám páyo vr̥ṣaṇā jenyāvasū mā́ no mardhiṣṭam ā́ gatam
07.074.04	a	áśvāso yé vām úpa dāśúṣo gr̥háṁ yuvā́ṁ dī́yanti bíbhrataḥ
07.074.04	c	makṣūyúbhir narā háyebhir aśvinā́ devā yātam asmayū́
07.074.05	a	ádhā ha yánto aśvínā pŕ̥kṣaḥ sacanta sūráyaḥ
07.074.05	c	tā́ yaṁsato maghávadbhyo dhruváṁ yáśaś chardír asmábhyaṁ nā́satyā
07.074.06	a	prá yé yayúr avr̥kā́so ráthā iva nr̥pātā́ro jánānām
07.074.06	c	utá svéna śávasā śūśuvur nára utá kṣiyanti sukṣitím
07.075.01	a	vy ùṣā́ āvo divijā́ r̥ténāviṣkr̥ṇvānā́ mahimā́nam ā́gāt
07.075.01	c	ápa drúhas táma āvar ájuṣṭam áṅgirastamā pathyāā̀ ajīgaḥ
07.075.02	a	mahé no adyá suvitā́ya bodhy úṣo mahé saúbhagāya prá yandhi
07.075.02	c	citráṁ rayíṁ yaśásaṁ dhehy asmé dévi márteṣu mānuṣi śravasyúm
07.075.03	a	eté tyé bhānávo darśatā́yāś citrā́ uṣáso amŕ̥tāsa ā́guḥ
07.075.03	c	janáyanto daívyāni vratā́ny āpr̥ṇánto antárikṣā vy àsthuḥ
07.075.04	a	eṣā́ syā́ yujānā́ parākā́t páñca kṣitī́ḥ pári sadyó jigāti
07.075.04	c	abhipáśyantī vayúnā jánānāṁ divó duhitā́ bhúvanasya pátnī
07.075.05	a	vājínīvatī sū́ryasya yóṣā citrā́maghā rāyá īśe vásūnām
07.075.05	c	ŕ̥ṣiṣṭutā jaráyantī maghóny uṣā́ uchati váhnibhir gr̥ṇānā́
07.075.06	a	práti dyutānā́m aruṣā́so áśvāś citrā́ adr̥śrann uṣásaṁ váhantaḥ
07.075.06	c	yā́ti śubhrā́ viśvapíśā ráthena dádhāti rátnaṁ vidhaté jánāya
07.075.07	a	satyā́ satyébhir mahatī́ mahádbhir devī́ devébhir yajatā́ yájatraiḥ
07.075.07	c	rujád dr̥ḷhā́ni dádad usríyāṇām práti gā́va uṣásaṁ vāvaśanta
07.075.08	a	nū́ no gómad vīrávad dhehi rátnam úṣo áśvāvad purubhójo asmé
07.075.08	c	mā́ no barhíḥ puruṣátā nidé kar yūyám pāta svastíbhiḥ sádā naḥ
07.076.01	a	úd u jyótir amŕ̥taṁ viśvájanyaṁ viśvā́naraḥ savitā́ devó aśret
07.076.01	c	krátvā devā́nām ajaniṣṭa cákṣur āvír akar bhúvanaṁ víśvam uṣā́ḥ
07.076.02	a	prá me pánthā devayā́nā adr̥śrann ámardhanto vásubhir íṣkr̥tāsaḥ
07.076.02	c	ábhūd u ketúr uṣásaḥ purástāt pratīcy ā́gād ádhi harmyébhyaḥ
07.076.03	a	tā́nī́d áhāni bahulā́ny āsan yā́ prācī́nam úditā sū́ryasya
07.076.03	c	yátaḥ pári jārá ivācáranty úṣo dadr̥kṣé ná púnar yatī́va
07.076.04	a	tá íd devā́nāṁ sadhamā́da āsann r̥tā́vānaḥ kaváyaḥ pūrvyā́saḥ
07.076.04	c	gūḷháṁ jyótiḥ pitáro ánv avindan satyámantrā ajanayann uṣā́sam
07.076.05	a	samāná ūrvé ádhi sáṁgatāsaḥ sáṁ jānate ná yatante mithás té
07.076.05	c	té devā́nāṁ ná minanti vratā́ny ámardhanto vásubhir yā́damānāḥ
07.076.06	a	práti tvā stómair īḷate vásiṣṭhā uṣarbúdhaḥ subhage tuṣṭuvā́ṁsaḥ
07.076.06	c	gávāṁ netrī́ vā́japatnī na uchóṣaḥ sujāte prathamā́ jarasva
07.076.07	a	eṣā́ netrī́ rā́dhasaḥ sūnŕ̥tānām uṣā́ uchántī ribhyate vásiṣṭhaiḥ
07.076.07	c	dīrghaśrútaṁ rayím asmé dádhānā yūyám pāta svastíbhiḥ sádā naḥ
07.077.01	a	úpo ruruce yuvatír ná yóṣā víśvaṁ jīvám prasuvántī carā́yai
07.077.01	c	ábhūd agníḥ samídhe mā́nuṣāṇām ákar jyótir bā́dhamānā támāṁsi
07.077.02	a	víśvam pratīcī́ sapráthā úd asthād rúśad vā́so bíbhratī śukrám aśvait
07.077.02	c	híraṇyavarṇā sudŕ̥śīkasaṁdr̥g gávām mātā́ netry áhnām aroci
07.077.03	a	devā́nāṁ cákṣuḥ subhágā váhantī śvetáṁ náyantī sudŕ̥śīkam áśvam
07.077.03	c	uṣā́ adarśi raśmíbhir vyàktā citrā́maghā víśvam ánu prábhūtā
07.077.04	a	ántivāmā dūré amítram uchorvī́ṁ gávyūtim ábhayaṁ kr̥dhī naḥ
07.077.04	c	yāváya dvéṣa ā́ bharā vásūni codáya rā́dho gr̥ṇaté maghoni
07.077.05	a	asmé śréṣṭhebhir bhānúbhir ví bhāhy úṣo devi pratirántī na ā́yuḥ
07.077.05	c	íṣaṁ ca no dádhatī viśvavāre gómad áśvāvad ráthavac ca rā́dhaḥ
07.077.06	a	yā́ṁ tvā divo duhitar vardháyanty úṣaḥ sujāte matíbhir vásiṣṭhāḥ
07.077.06	c	sā́smā́su dhā rayím r̥ṣvám br̥hántaṁ yūyám pāta svastíbhiḥ sádā naḥ
07.078.01	a	práti ketávaḥ prathamā́ adr̥śrann ūrdhvā́ asyā añjáyo ví śrayante
07.078.01	c	úṣo arvā́cā br̥hatā́ ráthena jyótiṣmatā vāmám asmábhyaṁ vakṣi
07.078.02	a	práti ṣīm agnír jarate sámiddhaḥ práti víprāso matíbhir gr̥ṇántaḥ
07.078.02	c	uṣā́ yāti jyótiṣā bā́dhamānā víśvā támāṁsi duritā́pa devī́
07.078.03	a	etā́ u tyā́ḥ práty adr̥śran purástāj jyótir yáchantīr uṣáso vibhātī́ḥ
07.078.03	c	ájījanan sū́ryaṁ yajñám agním apācī́naṁ támo agād ájuṣṭam
07.078.04	a	áceti divó duhitā́ maghónī víśve paśyanty uṣásaṁ vibhātī́m
07.078.04	c	ā́sthād ráthaṁ svadháyā yujyámānam ā́ yám áśvāsaḥ suyújo váhanti
07.078.05	a	práti tvādyá sumánaso budhantāsmā́kāso maghávāno vayáṁ ca
07.078.05	c	tilvilāyádhvam uṣaso vibhātī́r yūyám pāta svastíbhiḥ sádā naḥ
07.079.01	a	vy ùṣā́ āvaḥ pathyāā̀ jánānām páñca kṣitī́r mā́nuṣīr bodháyantī
07.079.01	c	susaṁdŕ̥gbhir ukṣábhir bhānúm aśred ví sū́ryo ródasī cákṣasāvaḥ
07.079.02	a	vy àñjate divó ánteṣv aktū́n víśo ná yuktā́ uṣáso yatante
07.079.02	c	sáṁ te gā́vas táma ā́ vartayanti jyótir yachanti savitéva bāhū́
07.079.03	a	ábhūd uṣā́ índratamā maghóny ájījanat suvitā́ya śrávāṁsi
07.079.03	c	ví divó devī́ duhitā́ dadhāty áṅgirastamā sukŕ̥te vásūni
07.079.04	a	tā́vad uṣo rā́dho asmábhyaṁ rāsva yā́vat stotŕ̥bhyo árado gr̥ṇānā́
07.079.04	c	yā́ṁ tvā jajñúr vr̥ṣabhásyā ráveṇa ví dr̥ḷhásya dúro ádrer aurṇoḥ
07.079.05	a	deváṁ devaṁ rā́dhase codáyanty asmadryàk sūnŕ̥tā īráyantī
07.079.05	c	vyuchántī naḥ sanáye dhíyo dhā yūyám pāta svastíbhiḥ sádā naḥ
07.080.01	a	práti stómebhir uṣásaṁ vásiṣṭhā gīrbhír víprāsaḥ prathamā́ abudhran
07.080.01	c	vivartáyantīṁ rájasī sámante āviṣkr̥ṇvatī́m bhúvanāni víśvā
07.080.02	a	eṣā́ syā́ návyam ā́yur dádhānā gūḍhvī́ támo jyótiṣoṣā́ abodhi
07.080.02	c	ágra eti yuvatír áhrayāṇā prā́cikitat sū́ryaṁ yajñám agním
07.080.03	a	áśvāvatīr gómatīr na uṣā́so vīrávatīḥ sádam uchantu bhadrā́ḥ
07.080.03	c	ghr̥táṁ dúhānā viśvátaḥ prápītā yūyám pāta svastíbhiḥ sádā naḥ
07.081.01	a	práty u adarśy āyaty ùchántī duhitā́ diváḥ
07.081.01	c	ápo máhi vyayati cákṣase támo jyótiṣ kr̥ṇoti sūnárī
07.081.02	a	úd usríyāḥ sr̥jate sū́ryaḥ sácām̐ udyán nákṣatram arcivát
07.081.02	c	távéd uṣo vyúṣi sū́ryasya ca sám bhakténa gamemahi
07.081.03	a	práti tvā duhitar diva úṣo jīrā́ abhutsmahi
07.081.03	c	yā́ váhasi purú spārháṁ vananvati rátnaṁ ná dāśúṣe máyaḥ
07.081.04	a	uchántī yā́ kr̥ṇóṣi maṁhánā mahi prakhyaí devi svàr dr̥śé
07.081.04	c	tásyās te ratnabhā́ja īmahe vayáṁ syā́ma mātúr ná sūnávaḥ
07.081.05	a	tác citráṁ rā́dha ā́ bharóṣo yád dīrghaśrúttamam
07.081.05	c	yát te divo duhitar martabhójanaṁ tád rāsva bhunájāmahai
07.081.06	a	śrávaḥ sūríbhyo amŕ̥taṁ vasutvanáṁ vā́jām̐ asmábhyaṁ gómataḥ
07.081.06	c	codayitrī́ maghónaḥ sūnŕ̥tāvaty uṣā́ uchad ápa srídhaḥ
07.082.01	a	índrāvaruṇā yuvám adhvarā́ya no viśé jánāya máhi śárma yachatam
07.082.01	c	dīrgháprayajyum áti yó vanuṣyáti vayáṁ jayema pŕ̥tanāsu dūḍhyàḥ
07.082.02	a	samrā́ḷ anyáḥ svarā́ḷ anyá ucyate vām mahā́ntāv índrāváruṇā mahā́vasū
07.082.02	c	víśve devā́saḥ paramé vyòmani sáṁ vām ójo vr̥ṣaṇā sám bálaṁ dadhuḥ
07.082.03	a	ánv apā́ṁ khā́ny atr̥ntam ójasā́ sū́ryam airayataṁ diví prabhúm
07.082.03	c	índrāvaruṇā máde asya māyínó 'pinvatam apítaḥ pínvataṁ dhíyaḥ
07.082.04	a	yuvā́m íd yutsú pŕ̥tanāsu váhnayo yuvā́ṁ kṣémasya prasavé mitájñavaḥ
07.082.04	c	īśānā́ vásva ubháyasya kāráva índrāvaruṇā suhávā havāmahe
07.082.05	a	índrāvaruṇā yád imā́ni cakráthur víśvā jātā́ni bhúvanasya majmánā
07.082.05	c	kṣémeṇa mitró váruṇaṁ duvasyáti marúdbhir ugráḥ śúbham anyá īyate
07.082.06	a	mahé śulkā́ya váruṇasya nú tviṣá ójo mimāte dhruvám asya yát svám
07.082.06	c	ájāmim anyáḥ śnatháyantam ā́tirad dabhrébhir anyáḥ prá vr̥ṇoti bhū́yasaḥ
07.082.07	a	ná tám áṁho ná duritā́ni mártyam índrāvaruṇā ná tápaḥ kútaś caná
07.082.07	c	yásya devā gáchatho vīthó adhvaráṁ ná tám mártasya naśate párihvr̥tiḥ
07.082.08	a	arvā́ṅ narā daívyenā́vasā́ gataṁ śr̥ṇutáṁ hávaṁ yádi me jújoṣathaḥ
07.082.08	c	yuvór hí sakhyám utá vā yád ā́pyam mārḍīkám indrāvaruṇā ní yachatam
07.082.09	a	asmā́kam indrāvaruṇā bháre bhare puroyodhā́ bhavataṁ kr̥ṣṭyojasā
07.082.09	c	yád vāṁ hávanta ubháye ádha spr̥dhí náras tokásya tánayasya sātíṣu
07.082.10	a	asmé índro váruṇo mitró aryamā́ dyumnáṁ yachantu máhi śárma sapráthaḥ
07.082.10	c	avadhráṁ jyótir áditer r̥tāvŕ̥dho devásya ślókaṁ savitúr manāmahe
07.083.01	a	yuvā́ṁ narā páśyamānāsa ā́pyam prācā́ gavyántaḥ pr̥thupárśavo yayuḥ
07.083.01	c	dā́sā ca vr̥trā́ hatám ā́ryāṇi ca sudā́sam indrāvaruṇā́vasāvatam
07.083.02	a	yátrā náraḥ samáyante kr̥tádhvajo yásminn ājā́ bhávati kíṁ caná priyám
07.083.02	c	yátrā bháyante bhúvanā svardŕ̥śas tátrā na indrāvaruṇā́dhi vocatam
07.083.03	a	sám bhū́myā ántā dhvasirā́ adr̥kṣaténdrāvaruṇā diví ghóṣa ā́ruhat
07.083.03	c	ásthur jánānām úpa mā́m árātayo 'rvā́g ávasā havanaśrutā́ gatam
07.083.04	a	índrāvaruṇā vadhánābhir apratí bhedáṁ vanvántā prá sudā́sam āvatam
07.083.04	c	bráhmāṇy eṣāṁ śr̥ṇutaṁ hávīmani satyā́ tŕ̥tsūnām abhavat puróhitiḥ
07.083.05	a	índrāvaruṇāv abhy ā́ tapanti māghā́ny aryó vanúṣām árātayaḥ
07.083.05	c	yuváṁ hí vásva ubháyasya rā́jathó 'dha smā no 'vatam pā́rye diví
07.083.06	a	yuvā́ṁ havanta ubháyāsa ājíṣv índraṁ ca vásvo váruṇaṁ ca sātáye
07.083.06	c	yátra rā́jabhir daśábhir níbādhitam prá sudā́sam ā́vataṁ tŕ̥tsubhiḥ sahá
07.083.07	a	dáśa rā́jānaḥ sámitā áyajyavaḥ sudā́sam indrāvaruṇā ná yuyudhuḥ
07.083.07	c	satyā́ nr̥ṇā́m admasádām úpastutir devā́ eṣām abhavan deváhūtiṣu
07.083.08	a	dāśarājñé páriyattāya viśvátaḥ sudā́sa indrāvaruṇāv aśikṣatam
07.083.08	c	śvityáñco yátra námasā kapardíno dhiyā́ dhī́vanto ásapanta tŕ̥tsavaḥ
07.083.09	a	vr̥trā́ṇy anyáḥ samithéṣu jíghnate vratā́ny anyó abhí rakṣate sádā
07.083.09	c	hávāmahe vāṁ vr̥ṣaṇā suvr̥ktíbhir asmé indrāvaruṇā śárma yachatam
07.083.10	a	asmé índro váruṇo mitró aryamā́ dyumnáṁ yachantu máhi śárma sapráthaḥ
07.083.10	c	avadhráṁ jyótir áditer r̥tāvŕ̥dho devásya ślókaṁ savitúr manāmahe
07.084.01	a	ā́ vāṁ rājānāv adhvaré vavr̥tyāṁ havyébhir indrāvaruṇā námobhiḥ
07.084.01	c	prá vāṁ ghr̥tā́cī bāhvór dádhānā pári tmánā víṣurūpā jigāti
07.084.02	a	yuvó rāṣṭrám br̥hád invati dyaúr yaú setŕ̥bhir arajjúbhiḥ sinītháḥ
07.084.02	c	pári no héḷo váruṇasya vr̥jyā urúṁ na índraḥ kr̥ṇavad ulokám
07.084.03	a	kr̥táṁ no yajñáṁ vidátheṣu cā́ruṁ kr̥tám bráhmāṇi sūríṣu praśastā́
07.084.03	c	úpo rayír devájūto na etu prá ṇa spārhā́bhir ūtíbhis tiretam
07.084.04	a	asmé indrāvaruṇā viśvávāraṁ rayíṁ dhattaṁ vásumantam purukṣúm
07.084.04	c	prá yá ādityó ánr̥tā minā́ty ámitā śū́ro dayate vásūni
07.084.05	a	iyám índraṁ váruṇam aṣṭa me gī́ḥ prā́vat toké tánaye tū́tujānā
07.084.05	c	surátnāso devávītiṁ gamema yūyám pāta svastíbhiḥ sádā naḥ
07.085.01	a	punīṣé vām arakṣásam manīṣā́ṁ sómam índrāya váruṇāya júhvat
07.085.01	c	ghr̥tápratīkām uṣásaṁ ná devī́ṁ tā́ no yā́mann uruṣyatām abhī́ke
07.085.02	a	spárdhante vā́ u devahū́ye átra yéṣu dhvajéṣu didyávaḥ pátanti
07.085.02	c	yuváṁ tā́m̐ indrāvaruṇāv amítrān hatám párācaḥ śárvā víṣūcaḥ
07.085.03	a	ā́paś cid dhí sváyaśasaḥ sádassu devī́r índraṁ váruṇaṁ devátā dhúḥ
07.085.03	c	kr̥ṣṭī́r anyó dhāráyati práviktā vr̥trā́ṇy anyó apratī́ni hanti
07.085.04	a	sá sukrátur r̥tacíd astu hótā yá āditya śávasā vāṁ námasvān
07.085.04	c	āvavártad ávase vāṁ havíṣmān ásad ít sá suvitā́ya práyasvān
07.085.05	a	iyám índraṁ váruṇam aṣṭa me gī́ḥ prā́vat toké tánaye tū́tujānā
07.085.05	c	surátnāso devávītiṁ gamema yūyám pāta svastíbhiḥ sádā naḥ
07.086.01	a	dhī́rā tv àsya mahinā́ janū́ṁṣi ví yás tastámbha ródasī cid urvī́
07.086.01	c	prá nā́kam r̥ṣváṁ nunude br̥hántaṁ dvitā́ nákṣatram papráthac ca bhū́ma
07.086.02	a	utá sváyā tanvāā̀ sáṁ vade tát kadā́ nv àntár váruṇe bhuvāni
07.086.02	c	kím me havyám áhr̥ṇāno juṣeta kadā́ mr̥ḷīkáṁ sumánā abhí khyam
07.086.03	a	pr̥ché tád éno varuṇa didŕ̥kṣū́po emi cikitúṣo vipŕ̥cham
07.086.03	c	samānám ín me kaváyaś cid āhur ayáṁ ha túbhyaṁ váruṇo hr̥ṇīte
07.086.04	a	kím ā́ga āsa varuṇa jyéṣṭhaṁ yát stotā́raṁ jíghāṁsasi sákhāyam
07.086.04	c	prá tán me voco dūḷabha svadhāvó 'va tvānenā́ námasā turá iyām
07.086.05	a	áva drugdhā́ni pítryā sr̥jā nó 'va yā́ vayáṁ cakr̥mā́ tanū́bhiḥ
07.086.05	c	áva rājan paśutŕ̥paṁ ná tāyúṁ sr̥jā́ vatsáṁ ná dā́mno vásiṣṭham
07.086.06	a	ná sá svó dákṣo varuṇa dhrútiḥ sā́ súrā manyúr vibhī́dako ácittiḥ
07.086.06	c	ásti jyā́yān kánīyasa upāré svápnaś canéd ánr̥tasya prayotā́
07.086.07	a	áraṁ dāsó ná mīḷhúṣe karāṇy aháṁ devā́ya bhū́rṇayé 'nāgāḥ
07.086.07	c	ácetayad acíto devó aryó gŕ̥tsaṁ rāyé kavítaro junāti
07.086.08	a	ayáṁ sú túbhyaṁ varuṇa svadhāvo hr̥dí stóma úpaśritaś cid astu
07.086.08	c	śáṁ naḥ kṣéme śám u yóge no astu yūyám pāta svastíbhiḥ sádā naḥ
07.087.01	a	rádat pathó váruṇaḥ sū́ryāya prā́rṇāṁsi samudríyā nadī́nām
07.087.01	c	sárgo ná sr̥ṣṭó árvatīr r̥tāyáñ cakā́ra mahī́r avánīr áhabhyaḥ
07.087.02	a	ātmā́ te vā́to rája ā́ navīnot paśúr ná bhū́rṇir yávase sasavā́n
07.087.02	c	antár mahī́ br̥hatī́ ródasīmé víśvā te dhā́ma varuṇa priyā́ṇi
07.087.03	a	pári spáśo váruṇasya smádiṣṭā ubhé paśyanti ródasī suméke
07.087.03	c	r̥tā́vānaḥ kaváyo yajñádhīrāḥ prácetaso yá iṣáyanta mánma
07.087.04	a	uvā́ca me váruṇo médhirāya tríḥ saptá nā́mā́ghnyā bibharti
07.087.04	c	vidvā́n padásya gúhyā ná vocad yugā́ya vípra úparāya śíkṣan
07.087.05	a	tisró dyā́vo níhitā antár asmin tisró bhū́mīr úparāḥ ṣáḍvidhānāḥ
07.087.05	c	gŕ̥tso rā́jā váruṇaś cakra etáṁ diví preṅkháṁ hiraṇyáyaṁ śubhé kám
07.087.06	a	áva síndhuṁ váruṇo dyaúr iva sthād drapsó ná śvetó mr̥gás túviṣmān
07.087.06	c	gambhīráśaṁso rájaso vimā́naḥ supārákṣatraḥ sató asyá rā́jā
07.087.07	a	yó mr̥ḷáyāti cakrúṣe cid ā́go vayáṁ syāma váruṇe ánāgāḥ
07.087.07	c	ánu vratā́ny áditer r̥dhánto yūyám pāta svastíbhiḥ sádā naḥ
07.088.01	a	prá śundhyúvaṁ váruṇāya préṣṭhām matíṁ vasiṣṭha mīḷhúṣe bharasva
07.088.01	c	yá īm arvā́ñcaṁ kárate yájatraṁ sahásrāmaghaṁ vŕ̥ṣaṇam br̥hántam
07.088.02	a	ádhā nv àsya saṁdŕ̥śaṁ jaganvā́n agnér ánīkaṁ váruṇasya maṁsi
07.088.02	c	svàr yád áśmann adhipā́ u ándho 'bhí mā vápur dr̥śáye ninīyāt
07.088.03	a	ā́ yád ruhā́va váruṇaś ca nā́vam prá yát samudrám īráyāva mádhyam
07.088.03	c	ádhi yád apā́ṁ snúbhiś cárāva prá preṅkhá īṅkhayāvahai śubhé kám
07.088.04	a	vásiṣṭhaṁ ha váruṇo nāvy ā́dhād ŕ̥ṣiṁ cakāra svápā máhobhiḥ
07.088.04	c	stotā́raṁ vípraḥ sudinatvé áhnāṁ yā́n nú dyā́vas tatánan yā́d uṣā́saḥ
07.088.05	a	kvà tyā́ni nau sakhyā́ babhūvuḥ sácāvahe yád avr̥kám purā́ cit
07.088.05	c	br̥hántam mā́naṁ varuṇa svadhāvaḥ sahásradvāraṁ jagamā gr̥háṁ te
07.088.06	a	yá āpír nítyo varuṇa priyáḥ sán tvā́m ā́gāṁsi kr̥ṇávat sákhā te
07.088.06	c	mā́ ta énasvanto yakṣin bhujema yandhí ṣmā vípra stuvaté várūtham
07.088.07	a	dhruvā́su tvāsú kṣitíṣu kṣiyánto vy àsmát pā́śaṁ váruṇo mumocat
07.088.07	c	ávo vanvānā́ áditer upásthād yūyám pāta svastíbhiḥ sádā naḥ
07.089.01	a	mó ṣú varuṇa mr̥nmáyaṁ gr̥háṁ rājann aháṁ gamam
07.089.01	c	mr̥ḷā́ sukṣatra mr̥ḷáya
07.089.02	a	yád émi prasphuránn iva dŕ̥tir ná dhmātó adrivaḥ
07.089.02	c	mr̥ḷā́ sukṣatra mr̥ḷáya
07.089.03	a	krátvaḥ samaha dīnátā pratīpáṁ jagamā śuce
07.089.03	c	mr̥ḷā́ sukṣatra mr̥ḷáya
07.089.04	a	apā́m mádhye tasthivā́ṁsaṁ tŕ̥ṣṇāvidaj jaritā́ram
07.089.04	c	mr̥ḷā́ sukṣatra mr̥ḷáya
07.089.05	a	yát kíṁ cedáṁ varuṇa daívye jáne 'bhidrohám manuṣyāā̀ś cárāmasi
07.089.05	c	ácittī yát táva dhármā yuyopimá mā́ nas tásmād énaso deva rīriṣaḥ
07.090.01	a	prá vīrayā́ śúcayo dadrire vām adhvaryúbhir mádhumantaḥ sutā́saḥ
07.090.01	c	váha vāyo niyúto yāhy áchā píbā sutásyā́ndhaso mádāya
07.090.02	a	īśānā́ya práhutiṁ yás ta ā́naṭ chúciṁ sómaṁ śucipās túbhyaṁ vāyo
07.090.02	c	kr̥ṇóṣi tám mártyeṣu praśastáṁ jātó jāto jāyate vājy àsya
07.090.03	a	rāyé nú yáṁ jajñátū ródasīmé rāyé devī́ dhiṣáṇā dhāti devám
07.090.03	c	ádha vāyúṁ niyútaḥ saścata svā́ utá śvetáṁ vásudhitiṁ nireké
07.090.04	a	uchánn uṣásaḥ sudínā ariprā́ urú jyótir vividur dī́dhyānāḥ
07.090.04	c	gávyaṁ cid ūrvám uśíjo ví vavrus téṣām ánu pradívaḥ sasrur ā́paḥ
07.090.05	a	té satyéna mánasā dī́dhyānāḥ svéna yuktā́saḥ krátunā vahanti
07.090.05	c	índravāyū vīravā́haṁ ráthaṁ vām īśānáyor abhí pŕ̥kṣaḥ sacante
07.090.06	a	īśānā́so yé dádhate svàr ṇo góbhir áśvebhir vásubhir híraṇyaiḥ
07.090.06	c	índravāyū sūráyo víśvam ā́yur árvadbhir vīraíḥ pŕ̥tanāsu sahyuḥ
07.090.07	a	árvanto ná śrávaso bhíkṣamāṇā indravāyū́ suṣṭutíbhir vásiṣṭhāḥ
07.090.07	c	vājayántaḥ sv ávase huvema yūyám pāta svastíbhiḥ sádā naḥ
07.091.01	a	kuvíd aṅgá námasā yé vr̥dhā́saḥ purā́ devā́ anavadyā́sa ā́san
07.091.01	c	té vāyáve mánave bādhitā́yā́vāsayann uṣásaṁ sū́ryeṇa
07.091.02	a	uśántā dūtā́ ná dábhāya gopā́ māsáś ca pātháḥ śarádaś ca pūrvī́ḥ
07.091.02	c	índravāyū suṣṭutír vām iyānā́ mārḍīkám īṭṭe suvitáṁ ca návyam
07.091.03	a	pī́voannām̐ rayivŕ̥dhaḥ sumedhā́ḥ śvetáḥ siṣakti niyútām abhiśrī́ḥ
07.091.03	c	té vāyáve sámanaso ví tasthur víśvén náraḥ svapatyā́ni cakruḥ
07.091.04	a	yā́vat táras tanvò yā́vad ójo yā́van náraś cákṣasā dī́dhyānāḥ
07.091.04	c	śúciṁ sómaṁ śucipā pātam asmé índravāyū sádatam barhír édám
07.091.05	a	niyuvānā́ niyúta spārhávīrā índravāyū saráthaṁ yātam arvā́k
07.091.05	c	idáṁ hí vām prábhr̥tam mádhvo ágram ádha prīṇānā́ ví mumuktam asmé
07.091.06	a	yā́ vāṁ śatáṁ niyúto yā́ḥ sahásram índravāyū viśvávārāḥ sácante
07.091.06	c	ā́bhir yātaṁ suvidátrābhir arvā́k pātáṁ narā prátibhr̥tasya mádhvaḥ
07.091.07	a	árvanto ná śrávaso bhíkṣamāṇā indravāyū́ suṣṭutíbhir vásiṣṭhāḥ
07.091.07	c	vājayántaḥ sv ávase huvema yūyám pāta svastíbhiḥ sádā naḥ
07.092.01	a	ā́ vāyo bhūṣa śucipā úpa naḥ sahásraṁ te niyúto viśvavāra
07.092.01	c	úpo te ándho mádyam ayāmi yásya deva dadhiṣé pūrvapéyam
07.092.02	a	prá sótā jīró adhvaréṣv asthāt sómam índrāya vāyáve píbadhyai
07.092.02	c	prá yád vām mádhvo agriyám bháranty adhvaryávo devayántaḥ śácībhiḥ
07.092.03	a	prá yā́bhir yā́si dāśvā́ṁsam áchā niyúdbhir vāyav iṣṭáye duroṇé
07.092.03	c	ní no rayíṁ subhójasaṁ yuvasva ní vīráṁ gávyam áśvyaṁ ca rā́dhaḥ
07.092.04	a	yé vāyáva indramā́danāsa ā́devāso nitóśanāso aryáḥ
07.092.04	c	ghnánto vr̥trā́ṇi sūríbhiḥ ṣyāma sāsahvā́ṁso yudhā́ nŕ̥bhir amítrān
07.092.05	a	ā́ no niyúdbhiḥ śatínībhir adhvaráṁ sahasríṇībhir úpa yāhi yajñám
07.092.05	c	vā́yo asmín sávane mādayasva yūyám pāta svastíbhiḥ sádā naḥ
07.093.01	a	śúciṁ nú stómaṁ návajātam adyéndrāgnī vr̥trahaṇā juṣéthām
07.093.01	c	ubhā́ hí vāṁ suhávā jóhavīmi tā́ vā́jaṁ sadyá uśaté dhéṣṭhā
07.093.02	a	tā́ sānasī́ śavasānā hí bhūtáṁ sākaṁvŕ̥dhā śávasā śūśuvā́ṁsā
07.093.02	c	kṣáyantau rāyó yávasasya bhū́reḥ pr̥ṅktáṁ vā́jasya sthávirasya ghŕ̥ṣveḥ
07.093.03	a	úpo ha yád vidáthaṁ vājíno gúr dhībhír víprāḥ prámatim ichámānāḥ
07.093.03	c	árvanto ná kā́ṣṭhāṁ nákṣamāṇā indrāgnī́ jóhuvato náras té
07.093.04	a	gīrbhír vípraḥ prámatim ichámāna ī́ṭṭe rayíṁ yaśásam pūrvabhā́jam
07.093.04	c	índrāgnī vr̥trahaṇā suvajrā prá no návyebhis tirataṁ deṣṇaíḥ
07.093.05	a	sáṁ yán mahī́ mithatī́ spárdhamāne tanūrúcā śū́rasātā yátaite
07.093.05	c	ádevayuṁ vidáthe devayúbhiḥ satrā́ hataṁ somasútā jánena
07.093.06	a	imā́m u ṣú sómasutim úpa na éndrāgnī saumanasā́ya yātam
07.093.06	c	nū́ cid dhí parimamnā́the asmā́n ā́ vāṁ śáśvadbhir vavr̥tīya vā́jaiḥ
07.093.07	a	só agna enā́ námasā sámiddhó 'chā mitráṁ váruṇam índraṁ voceḥ
07.093.07	c	yát sīm ā́gaś cakr̥mā́ tát sú mr̥ḷa tád aryamā́ditiḥ śiśrathantu
07.093.08	a	etā́ agna āśuṣāṇā́sa iṣṭī́r yuvóḥ sácābhy àśyāma vā́jān
07.093.08	c	méndro no víṣṇur marútaḥ pári khyan yūyám pāta svastíbhiḥ sádā naḥ
07.094.01	a	iyáṁ vām asyá mánmana índrāgnī pūrvyástutiḥ
07.094.01	c	abhrā́d vr̥ṣṭír ivājani
07.094.02	a	śr̥ṇutáṁ jaritúr hávam índrāgnī vánataṁ gíraḥ
07.094.02	c	īśānā́ pipyataṁ dhíyaḥ
07.094.03	a	mā́ pāpatvā́ya no naréndrāgnī mā́bhíśastaye
07.094.03	c	mā́ no rīradhataṁ nidé
07.094.04	a	índre agnā́ námo br̥hát suvr̥ktím érayāmahe
07.094.04	c	dhiyā́ dhénā avasyávaḥ
07.094.05	a	tā́ hí śáśvanta ī́ḷata itthā́ víprāsa ūtáye
07.094.05	c	sabā́dho vā́jasātaye
07.094.06	a	tā́ vāṁ gīrbhír vipanyávaḥ práyasvanto havāmahe
07.094.06	c	medhásātā saniṣyávaḥ
07.094.07	a	índrāgnī ávasā́ gatam asmábhyaṁ carṣaṇīsahā
07.094.07	c	mā́ no duḥśáṁsa īśata
07.094.08	a	mā́ kásya no áraruṣo dhūrtíḥ práṇaṅ mártyasya
07.094.08	c	índrāgnī śárma yachatam
07.094.09	a	gómad dhíraṇyavad vásu yád vām áśvāvad ī́mahe
07.094.09	c	índrāgnī tád vanemahi
07.094.10	a	yát sóma ā́ suté nára indrāgnī́ ájohavuḥ
07.094.10	c	sáptīvantā saparyávaḥ
07.094.11	a	ukthébhir vr̥trahántamā yā́ mandānā́ cid ā́ girā́
07.094.11	c	āṅgūṣaír āvívāsataḥ
07.094.12	a	tā́v íd duḥśáṁsam mártyaṁ dúrvidvāṁsaṁ rakṣasvínam
07.094.12	c	ābhogáṁ hánmanā hatam udadhíṁ hánmanā hatam
07.095.01	a	prá kṣódasā dhā́yasā sasra eṣā́ sárasvatī dharúṇam ā́yasī pū́ḥ
07.095.01	c	prabā́badhānā rathyèva yāti víśvā apó mahinā́ síndhur anyā́ḥ
07.095.02	a	ékācetat sárasvatī nadī́nāṁ śúcir yatī́ giríbhya ā́ samudrā́t
07.095.02	c	rāyáś cétantī bhúvanasya bhū́rer ghr̥tám páyo duduhe nā́huṣāya
07.095.03	a	sá vāvr̥dhe náryo yóṣaṇāsu vŕ̥ṣā śíśur vr̥ṣabhó yajñíyāsu
07.095.03	c	sá vājínam maghávadbhyo dadhāti ví sātáye tanvàm māmr̥jīta
07.095.04	a	utá syā́ naḥ sárasvatī juṣāṇópa śravat subhágā yajṇé asmín
07.095.04	c	mitájñubhir namasya .ìr iyānā́ rāyā́ yujā́ cid úttarā sákhibhyaḥ
07.095.05	a	imā́ júhvānā yuṣmád ā́ námobhiḥ práti stómaṁ sarasvati juṣasva
07.095.05	c	táva śárman priyátame dádhānā úpa stheyāma śaraṇáṁ ná vr̥kṣám
07.095.06	a	ayám u te sarasvati vásiṣṭho dvā́rāv r̥tásya subhage vy āā̀vaḥ
07.095.06	c	várdha śubhre stuvaté rāsi vā́jān yūyám pāta svastíbhiḥ sádā naḥ
07.096.01	a	br̥hád u gāyiṣe váco 'suryāā̀ nadī́nām
07.096.01	c	sárasvatīm ín mahayā suvr̥ktíbhi stómair vasiṣṭha ródasī
07.096.02	a	ubhé yát te mahinā́ śubhre ándhasī adhikṣiyánti pūrávaḥ
07.096.02	c	sā́ no bodhy avitrī́ marútsakhā códa rā́dho maghónām
07.096.03	a	bhadrám íd bhadrā́ kr̥ṇavat sárasvaty ákavārī cetati vājínīvatī
07.096.03	c	gr̥ṇānā́ jamadagnivát stuvānā́ ca vasiṣṭhavát
07.096.04	a	janīyánto nv ágravaḥ putrīyántaḥ sudā́navaḥ
07.096.04	c	sárasvantaṁ havāmahe
07.096.05	a	yé te sarasva ūrmáyo mádhumanto ghr̥taścútaḥ
07.096.05	c	tébhir no 'vitā́ bhava
07.096.06	a	pīpivā́ṁsaṁ sárasvata stánaṁ yó viśvádarśataḥ
07.096.06	c	bhakṣīmáhi prajā́m íṣam
07.097.01	a	yajñé divó nr̥ṣádane pr̥thivyā́ náro yátra devayávo mádanti
07.097.01	c	índrāya yátra sávanāni sunvé gáman mádāya prathamáṁ váyaś ca
07.097.02	a	ā́ daívyā vr̥ṇīmahé 'vāṁsi bŕ̥haspátir no maha ā́ sakhāyaḥ
07.097.02	c	yáthā bhávema mīḷhúṣe ánāgā yó no dātā́ parāvátaḥ pitéva
07.097.03	a	tám u jyéṣṭhaṁ námasā havírbhiḥ suśévam bráhmaṇas pátiṁ gr̥ṇīṣe
07.097.03	c	índraṁ ślóko máhi daívyaḥ siṣaktu yó bráhmaṇo devákr̥tasya rā́jā
07.097.04	a	sá ā́ no yóniṁ sadatu préṣṭho bŕ̥haspátir viśvávāro yó ásti
07.097.04	c	kā́mo rāyáḥ suvī́ryasya táṁ dāt párṣan no áti saścáto áriṣṭān
07.097.05	a	tám ā́ no arkám amŕ̥tāya júṣṭam imé dhāsur amŕ̥tāsaḥ purājā́ḥ
07.097.05	c	śúcikrandaṁ yajatám pastyāā̀nām bŕ̥haspátim anarvā́ṇaṁ huvema
07.097.06	a	táṁ śagmā́so aruṣā́so áśvā bŕ̥haspátiṁ sahavā́ho vahanti
07.097.06	c	sáhaś cid yásya nī́lavat sadhásthaṁ nábho ná rūpám aruṣáṁ vásānāḥ
07.097.07	a	sá hí śúciḥ śatápatraḥ sá śundhyúr híraṇyavāśīr iṣiráḥ svarṣā́ḥ
07.097.07	c	bŕ̥haspátiḥ sá svāveśá r̥ṣváḥ purū́ sákhibhya āsutíṁ káriṣṭhaḥ
07.097.08	a	devī́ devásya ródasī jánitrī bŕ̥haspátiṁ vāvr̥dhatur mahitvā́
07.097.08	c	dakṣā́yyāya dakṣatā sakhāyaḥ kárad bráhmaṇe sutárā sugādhā́
07.097.09	a	iyáṁ vām brahmaṇas pate suvr̥ktír bráhméndrāya vajríṇe akāri
07.097.09	c	aviṣṭáṁ dhíyo jigr̥tám púraṁdhīr jajastám aryó vanúṣām árātīḥ
07.097.10	a	bŕ̥haspate yuvám índraś ca vásvo divyásyeśāthe utá pā́rthivasya
07.097.10	c	dhattáṁ rayíṁ stuvaté kīráye cid yūyám pāta svastíbhiḥ sádā naḥ
07.098.01	a	ádhvaryavo 'ruṇáṁ dugdhám aṁśúṁ juhótana vr̥ṣabhā́ya kṣitīnā́m
07.098.01	c	gaurā́d védīyām̐ avapā́nam índro viśvā́héd yāti sutásomam ichán
07.098.02	a	yád dadhiṣé pradívi cā́rv ánnaṁ divé dive pītím íd asya vakṣi
07.098.02	c	utá hr̥dótá mánasā juṣāṇá uśánn indra prásthitān pāhi sómān
07.098.03	a	jajñānáḥ sómaṁ sáhase papātha prá te mātā́ mahimā́nam uvāca
07.098.03	c	éndra paprāthorv àntárikṣaṁ yudhā́ devébhyo várivaś cakartha
07.098.04	a	yád yodháyā maható mányamānān sā́kṣāma tā́n bāhúbhiḥ śā́śadānān
07.098.04	c	yád vā nŕ̥bhir vŕ̥ta indrābhiyúdhyās táṁ tváyājíṁ sauśravasáṁ jayema
07.098.05	a	préndrasya vocam prathamā́ kr̥tā́ni prá nū́tanā maghávā yā́ cakā́ra
07.098.05	c	yadéd ádevīr ásahiṣṭa māyā́ áthābhavat kévalaḥ sómo asya
07.098.06	a	távedáṁ víśvam abhítaḥ paśavyàṁ yát páśyasi cákṣasā sū́ryasya
07.098.06	c	gávām asi gópatir éka indra bhakṣīmáhi te práyatasya vásvaḥ
07.098.07	a	bŕ̥haspate yuvám índraś ca vásvo divyásyeśāthe utá pā́rthivasya
07.098.07	c	dhattáṁ rayíṁ stuvaté kīráye cid yūyám pāta svastíbhiḥ sádā naḥ
07.099.01	a	paró mā́trayā tanvāā̀ vr̥dhāna ná te mahitvám ánv aśnuvanti
07.099.01	c	ubhé te vidma rájasī pr̥thivyā́ víṣṇo deva tvám paramásya vitse
07.099.02	a	ná te viṣṇo jā́yamāno ná jātó déva mahimnáḥ páram ántam āpa
07.099.02	c	úd astabhnā nā́kam r̥ṣvám br̥hántaṁ dādhártha prā́cīṁ kakúbham pr̥thivyā́ḥ
07.099.03	a	írāvatī dhenumátī hí bhūtáṁ sūyavasínī mánuṣe daśasyā́
07.099.03	c	vy àstabhnā ródasī viṣṇav eté dādhártha pr̥thivī́m abhíto mayū́khaiḥ
07.099.04	a	urúṁ yajñā́ya cakrathur ulokáṁ janáyantā sū́ryam uṣā́sam agním
07.099.04	c	dā́sasya cid vr̥ṣaśiprásya māyā́ jaghnáthur narā pr̥tanā́jyeṣu
07.099.05	a	índrāviṣṇū dr̥ṁhitā́ḥ śámbarasya náva púro navatíṁ ca śnathiṣṭam
07.099.05	c	śatáṁ varcínaḥ sahásraṁ ca sākáṁ hathó apraty ásurasya vīrā́n
07.099.06	a	iyám manīṣā́ br̥hatī́ br̥hántorukramā́ tavásā vardháyantī
07.099.06	c	raré vāṁ stómaṁ vidátheṣu viṣṇo pínvatam íṣo vr̥jáneṣv indra
07.099.07	a	váṣaṭ te viṣṇav āsá ā́ kr̥ṇomi tán me juṣasva śipiviṣṭa havyám
07.099.07	c	várdhantu tvā suṣṭutáyo gíro me yūyám pāta svastíbhiḥ sádā naḥ
07.100.01	a	nū́ márto dayate saniṣyán yó víṣṇava urugāyā́ya dā́śat
07.100.01	c	prá yáḥ satrā́cā mánasā yájāta etā́vantaṁ náryam āvívāsāt
07.100.02	a	tváṁ viṣṇo sumatíṁ viśvájanyām áprayutām evayāvo matíṁ dāḥ
07.100.02	c	párco yáthā naḥ suvitásya bhū́rer áśvāvataḥ puruścandrásya rāyáḥ
07.100.03	a	trír deváḥ pr̥thivī́m eṣá etā́ṁ ví cakrame śatárcasam mahitvā́
07.100.03	c	prá víṣṇur astu tavásas távīyān tveṣáṁ hy àsya sthávirasya nā́ma
07.100.04	a	ví cakrame pr̥thivī́m eṣá etā́ṁ kṣétrāya víṣṇur mánuṣe daśasyán
07.100.04	c	dhruvā́so asya kīráyo jánāsa urukṣitíṁ sujánimā cakāra
07.100.05	a	prá tát te adyá śipiviṣṭa nā́māryáḥ śaṁsāmi vayúnāni vidvā́n
07.100.05	c	táṁ tvā gr̥ṇāmi tavásam átavyān kṣáyantam asyá rájasaḥ parāké
07.100.06	a	kím ít te viṣṇo paricákṣyam bhūt prá yád vavakṣé śipiviṣṭó asmi
07.100.06	c	mā́ várpo asmád ápa gūha etád yád anyárūpaḥ samithé babhū́tha
07.100.07	a	váṣaṭ te viṣṇav āsá ā́ kr̥ṇomi tán me juṣasva śipiviṣṭa havyám
07.100.07	c	várdhantu tvā suṣṭutáyo gíro me yūyám pāta svastíbhiḥ sádā naḥ
07.101.01	a	tisró vā́caḥ prá vada jyótiragrā yā́ etád duhré madhudoghám ū́dhaḥ
07.101.01	c	sá vatsáṁ kr̥ṇván gárbham óṣadhīnāṁ sadyó jātó vr̥ṣabhó roravīti
07.101.02	a	yó várdhana óṣadhīnāṁ yó apā́ṁ yó víśvasya jágato devá ī́śe
07.101.02	c	sá tridhā́tu śaraṇáṁ śárma yaṁsat trivártu jyótiḥ svabhiṣṭy àsmé
07.101.03	a	starī́r u tvad bhávati sū́ta u tvad yathāvaśáṁ tanvàṁ cakra eṣáḥ
07.101.03	c	pitúḥ páyaḥ práti gr̥bhṇāti mātā́ téna pitā́ vardhate téna putráḥ
07.101.04	a	yásmin víśvāni bhúvanāni tasthús tisró dyā́vas tredhā́ sasrúr ā́paḥ
07.101.04	c	tráyaḥ kóśāsa upasécanāso mádhva ścotanty abhíto virapśám
07.101.05	a	idáṁ vácaḥ parjányāya svarā́je hr̥dó astv ántaraṁ táj jujoṣat
07.101.05	c	mayobhúvo vr̥ṣṭáyaḥ santv asmé supippalā́ óṣadhīr devágopāḥ
07.101.06	a	sá retodhā́ vr̥ṣabháḥ śáśvatīnāṁ tásminn ātmā́ jágatas tasthúṣaś ca
07.101.06	c	tán ma r̥tám pātu śatáśāradāya yūyám pāta svastíbhiḥ sádā naḥ
07.102.01	a	parjányāya prá gāyata divás putrā́ya mīḷhúṣe
07.102.01	c	sá no yávasam ichatu
07.102.02	a	yó gárbham óṣadhīnāṁ gávāṁ kr̥ṇóty árvatām
07.102.02	c	parjányaḥ puruṣī́ṇām
07.102.03	a	tásmā íd āsyè havír juhótā mádhumattamam
07.102.03	c	íḷāṁ naḥ saṁyátaṁ karat
07.103.01	a	saṁvatsaráṁ śaśayānā́ brāhmaṇā́ vratacāríṇaḥ
07.103.01	c	vā́cam parjányajinvitām prá maṇḍū́kā avādiṣuḥ
07.103.02	a	divyā́ ā́po abhí yád enam ā́yan dŕ̥tiṁ ná śúṣkaṁ sarasī́ śáyānam
07.103.02	c	gávām áha ná māyúr vatsínīnām maṇḍū́kānāṁ vagnúr átrā sám eti
07.103.03	a	yád īm enām̐ uśató abhy ávarṣīt tr̥ṣyā́vataḥ prāvŕ̥ṣy ā́gatāyām
07.103.03	c	akhkhalīkŕ̥tyā pitáraṁ ná putró anyó anyám úpa vádantam eti
07.103.04	a	anyó anyám ánu gr̥bhṇāty enor apā́m prasargé yád ámandiṣātām
07.103.04	c	maṇḍū́ko yád abhívr̥ṣṭaḥ kániṣkan pŕ̥śniḥ sampr̥ṅkté háritena vā́cam
07.103.05	a	yád eṣām anyó anyásya vā́caṁ śāktásyeva vádati śíkṣamāṇaḥ
07.103.05	c	sárvaṁ tád eṣāṁ samŕ̥dheva párva yát suvā́co vádathanā́dhy apsú
07.103.06	a	gómāyur éko ajámāyur ékaḥ pŕ̥śnir éko hárita éka eṣām
07.103.06	c	samānáṁ nā́ma bíbhrato vírūpāḥ purutrā́ vā́cam pipiśur vádantaḥ
07.103.07	a	brāhmaṇā́so atirātré ná sóme sáro ná pūrṇám abhíto vádantaḥ
07.103.07	c	saṁvatsarásya tád áhaḥ pári ṣṭha yán maṇḍūkāḥ prāvr̥ṣī́ṇam babhū́va
07.103.08	a	brāhmaṇā́saḥ somíno vā́cam akrata bráhma kr̥ṇvántaḥ parivatsarī́ṇam
07.103.08	c	adhvaryávo gharmíṇaḥ siṣvidānā́ āvír bhavanti gúhyā ná ké cit
07.103.09	a	deváhitiṁ jugupur dvādaśásya r̥túṁ náro ná prá minanty eté
07.103.09	c	saṁvatsaré prāvŕ̥ṣy ā́gatāyāṁ taptā́ gharmā́ aśnuvate visargám
07.103.10	a	gómāyur adād ajámāyur adāt pŕ̥śnir adād dhárito no vásūni
07.103.10	c	gávām maṇḍū́kā dádataḥ śatā́ni sahasrasāvé prá tiranta ā́yuḥ
07.104.01	a	índrāsomā tápataṁ rákṣa ubjátaṁ ny àrpayataṁ vr̥ṣaṇā tamovŕ̥dhaḥ
07.104.01	c	párā śr̥ṇītam acíto ny òṣataṁ hatáṁ nudéthāṁ ní śiśītam atríṇaḥ
07.104.02	a	índrāsomā sám agháśaṁsam abhy àgháṁ tápur yayastu carúr agnivā́m̐ iva
07.104.02	c	brahmadvíṣe kravyā́de ghorácakṣase dvéṣo dhattam anavāyáṁ kimīdíne
07.104.03	a	índrāsomā duṣkŕ̥to vavré antár anārambhaṇé támasi prá vidhyatam
07.104.03	c	yáthā nā́taḥ púnar ékaś canódáyat tád vām astu sáhase manyumác chávaḥ
07.104.04	a	índrāsomā vartáyataṁ divó vadháṁ sám pr̥thivyā́ agháśaṁsāya tárhaṇam
07.104.04	c	út takṣataṁ svaryàm párvatebhyo yéna rákṣo vāvr̥dhānáṁ nijū́rvathaḥ
07.104.05	a	índrāsomā vartáyataṁ divás páry agnitaptébhir yuvám áśmahanmabhiḥ
07.104.05	c	tápurvadhebhir ajárebhir atríṇo ní párśāne vidhyataṁ yántu nisvarám
07.104.06	a	índrāsomā pári vām bhūtu viśváta iyám matíḥ kakṣyā́śveva vājínā
07.104.06	c	yā́ṁ vāṁ hótrām parihinómi medháyemā́ bráhmāṇi nr̥pátīva jinvatam
07.104.07	a	práti smarethāṁ tujáyadbhir évair hatáṁ druhó rakṣáso bhaṅgurā́vataḥ
07.104.07	c	índrāsomā duṣkŕ̥te mā́ sugám bhūd yó naḥ kadā́ cid abhidā́sati druhā́
07.104.08	a	yó mā pā́kena mánasā cárantam abhicáṣṭe ánr̥tebhir vácobhiḥ
07.104.08	c	ā́pa iva kāśínā sáṁgr̥bhītā ásann astv ā́sata indra vaktā́
07.104.09	a	yé pākaśaṁsáṁ viháranta évair yé vā bhadráṁ dūṣáyanti svadhā́bhiḥ
07.104.09	c	áhaye vā tā́n pradádātu sóma ā́ vā dadhātu nírr̥ter upásthe
07.104.10	a	yó no rásaṁ dípsati pitvó agne yó áśvānāṁ yó gávāṁ yás tanū́nām
07.104.10	c	ripú stená steyakŕ̥d dabhrám etu ní ṣá hīyatāṁ tanvāā̀ tánā ca
07.104.11	a	paráḥ só astu tanvāā̀ tánā ca tisráḥ pr̥thivī́r adhó astu víśvāḥ
07.104.11	c	práti śuṣyatu yáśo asya devā yó no dívā dípsati yáś ca náktam
07.104.12	a	suvijñānáṁ cikitúṣe jánāya sác cā́sac ca vácasī paspr̥dhāte
07.104.12	c	táyor yát satyáṁ yatarád ŕ̥jīyas tád ít sómo 'vati hánty ā́sat
07.104.13	a	ná vā́ u sómo vr̥jináṁ hinoti ná kṣatríyam mithuyā́ dhāráyantam
07.104.13	c	hánti rákṣo hánty ā́sad vádantam ubhā́v índrasya prásitau śayāte
07.104.14	a	yádi vāhám ánr̥tadeva ā́sa móghaṁ vā devā́m̐ apyūhé agne
07.104.14	c	kím asmábhyaṁ jātavedo hr̥ṇīṣe droghavā́cas te nirr̥tháṁ sacantām
07.104.15	a	adyā́ murīya yádi yātudhā́no ásmi yádi vā́yus tatápa pū́ruṣasya
07.104.15	c	ádhā sá vīraír daśábhir ví yūyā yó mā móghaṁ yā́tudhānéty ā́ha
07.104.16	a	yó mā́yātuṁ yā́tudhānéty ā́ha yó vā rakṣā́ḥ śúcir asmī́ty ā́ha
07.104.16	c	índras táṁ hantu mahatā́ vadhéna víśvasya jantór adhamás padīṣṭa
07.104.17	a	prá yā́ jígāti khargáleva náktam ápa druhā́ tanvàṁ gū́hamānā
07.104.17	c	vavrā́m̐ anantā́m̐ áva sā́ padīṣṭa grā́vāṇo ghnantu rakṣása upabdaíḥ
07.104.18	a	ví tiṣṭhadhvam maruto vikṣv .ìcháta gr̥bhāyáta rakṣásaḥ sám pinaṣṭana
07.104.18	c	váyo yé bhūtvī́ patáyanti naktábhir yé vā rípo dadhiré devé adhvaré
07.104.19	a	prá vartaya divó áśmānam indra sómaśitam maghavan sáṁ śiśādhi
07.104.19	c	prā́ktād ápāktād adharā́d údaktād abhí jahi rakṣásaḥ párvatena
07.104.20	a	etá u tyé patayanti śváyātava índraṁ dipsanti dipsávó 'dābhyam
07.104.20	c	śíśīte śakráḥ píśunebhyo vadháṁ nūnáṁ sr̥jad aśániṁ yātumádbhyaḥ
07.104.21	a	índro yātūnā́m abhavat parāśaró havirmáthīnām abhy āā̀vívāsatām
07.104.21	c	abhī́d u śakráḥ paraśúr yáthā vánam pā́treva bhindán satá eti rakṣásaḥ
07.104.22	a	úlūkayātuṁ śuśulū́kayātuṁ jahí śváyātum utá kókayātum
07.104.22	c	suparṇáyātum utá gŕ̥dhrayātuṁ dr̥ṣádeva prá mr̥ṇa rákṣa indra
07.104.23	a	mā́ no rákṣo abhí naḍ yātumā́vatām ápochatu mithunā́ yā́ kimīdínā
07.104.23	c	pr̥thivī́ naḥ pā́rthivāt pātv áṁhaso 'ntárikṣaṁ divyā́t pātv asmā́n
07.104.24	a	índra jahí púmāṁsaṁ yātudhā́nam utá stríyam māyáyā śā́śadānām
07.104.24	c	vígrīvāso mū́radevā r̥dantu mā́ té dr̥śan sū́ryam uccárantam
07.104.25	a	práti cakṣva ví cakṣvéndraś ca soma jāgr̥tam
07.104.25	c	rákṣobhyo vadhám asyatam aśániṁ yātumádbhyaḥ
08.001.01	a	mā́ cid anyád ví śaṁsata sákhāyo mā́ riṣaṇyata
08.001.01	c	índram ít stotā vŕ̥ṣaṇaṁ sácā suté múhur ukthā́ ca śaṁsata
08.001.02	a	avakrakṣíṇaṁ vr̥ṣabháṁ yathājúraṁ gā́ṁ ná carṣaṇīsáham
08.001.02	c	vidvéṣaṇaṁ saṁvánanobhayaṁkarám máṁhiṣṭham ubhayāvínam
08.001.03	a	yác cid dhí tvā jánā imé nā́nā hávanta ūtáye
08.001.03	c	asmā́kam bráhma idám indra bhūtu té 'hā víśvā ca várdhanam
08.001.04	a	ví tartūryante maghavan vipaścíto aryó vípo jánānām
08.001.04	c	úpa kramasva pururū́pam ā́ bhara vā́jaṁ nédiṣṭham ūtáye
08.001.05	a	mahé caná tvā́m adrivaḥ párā śulkā́ya deyām
08.001.05	c	ná sahásrāya nā́yútāya vajrivo ná śatā́ya śatāmagha
08.001.06	a	vásyām̐ indrāsi me pitúr utá bhrā́tur ábhuñjataḥ
08.001.06	c	mātā́ ca me chadayathaḥ samā́ vaso vasutvanā́ya rā́dhase
08.001.07	a	kvèyatha kvéd asi purutrā́ cid dhí te mánaḥ
08.001.07	c	álarṣi yudhma khajakr̥t puraṁdara prá gāyatrā́ agāsiṣuḥ
08.001.08	a	prā́smai gāyatrám arcata vāvā́tur yáḥ puraṁdaráḥ
08.001.08	c	yā́bhiḥ kāṇvásyópa barhír āsádaṁ yā́sad vajrī́ bhinát púraḥ
08.001.09	a	yé te sánti daśagvínaḥ śatíno yé sahasríṇaḥ
08.001.09	c	áśvāso yé te vŕ̥ṣaṇo raghudrúvas tébhir nas tū́yam ā́ gahi
08.001.10	a	ā́ tv àdyá sabardúghāṁ huvé gāyatrávepasam
08.001.10	c	índraṁ dhenúṁ sudúghām ányām íṣam urúdhārām araṁkŕ̥tam
08.001.11	a	yát tudát sū́ra étaśaṁ vaṅkū́ vā́tasya parṇínā
08.001.11	c	váhat kútsam ārjuneyáṁ śatákratuḥ tsárad gandharvám ástr̥tam
08.001.12	a	yá r̥té cid abhiśríṣaḥ purā́ jatrúbhya ātŕ̥daḥ
08.001.12	c	sáṁdhātā saṁdhím maghávā purūvásur íṣkartā víhrutam púnaḥ
08.001.13	a	mā́ bhūma níṣṭyā ivéndra tvád áraṇā iva
08.001.13	c	vánāni ná prajahitā́ny adrivo duróṣāso amanmahi
08.001.14	a	ámanmahī́d anāśávo 'nugrā́saś ca vr̥trahan
08.001.14	c	sakŕ̥t sú te mahatā́ śūra rā́dhasā ánu stómam mudīmahi
08.001.15	a	yádi stómam máma śrávad asmā́kam índram índavaḥ
08.001.15	c	tiráḥ pavítraṁ sasr̥vā́ṁsa āśávo mándantu tugryāvŕ̥dhaḥ
08.001.16	a	ā́ tv àdyá sadhástutiṁ vāvā́tuḥ sákhyur ā́ gahi
08.001.16	c	úpastutir maghónām prá tvāvatv ádhā te vaśmi suṣṭutím
08.001.17	a	sótā hí sómam ádribhir ém enam apsú dhāvata
08.001.17	c	gavyā́ vástreva vāsáyanta ín náro nír dhukṣan vakṣáṇābhyaḥ
08.001.18	a	ádha jmó ádha vā divó br̥ható rocanā́d ádhi
08.001.18	c	ayā́ vardhasva tanvāā̀ girā́ mámā́ jātā́ sukrato pr̥ṇa
08.001.19	a	índrāya sú madíntamaṁ sómaṁ sotā váreṇyam
08.001.19	c	śakrá eṇam pīpayad víśvayā dhiyā́ hinvānáṁ ná vājayúm
08.001.20	a	mā́ tvā sómasya gáldayā sádā yā́cann aháṁ girā́
08.001.20	c	bhū́rṇim mr̥gáṁ ná sávaneṣu cukrudhaṁ ká ī́śānaṁ ná yāciṣat
08.001.21	a	mádeneṣitám mádam ugrám ugréṇa śávasā
08.001.21	c	víśveṣāṁ tarutā́ram madacyútam máde hí ṣmā dádāti naḥ
08.001.22	a	śévāre vā́ryā purú devó mártāya dāśúṣe
08.001.22	c	sá sunvaté ca stuvaté ca rāsate viśvágūrto ariṣṭutáḥ
08.001.23	a	éndra yāhi mátsva citréṇa deva rā́dhasā
08.001.23	c	sáro ná prāsy udáraṁ sápītibhir ā́ sómebhir urú sphirám
08.001.24	a	ā́ tvā sahásram ā́ śatáṁ yuktā́ ráthe hiraṇyáye
08.001.24	c	brahmayújo háraya indra keśíno váhantu sómapītaye
08.001.25	a	ā́ tvā ráthe hiraṇyáye hárī mayū́raśepyā
08.001.25	c	śitipr̥ṣṭhā́ vahatām mádhvo ándhaso vivákṣaṇasya pītáye
08.001.26	a	píbā tv àsyá girvaṇaḥ sutásya pūrvapā́ iva
08.001.26	c	páriṣkr̥tasya rasína iyám āsutíś cā́rur mádāya patyate
08.001.27	a	yá éko ásti daṁsánā mahā́m̐ ugró abhí vrataíḥ
08.001.27	c	gámat sá śiprī́ ná sá yoṣad ā́ gamad dhávaṁ ná pári varjati
08.001.28	a	tvám púraṁ cariṣṇvàṁ vadhaíḥ śúṣṇasya sám piṇak
08.001.28	c	tvám bhā́ ánu caro ádha dvitā́ yád indra hávyo bhúvaḥ
08.001.29	a	máma tvā sū́ra údite máma madhyáṁdine diváḥ
08.001.29	c	máma prapitvé apiśarvaré vasav ā́ stómāso avr̥tsata
08.001.30	a	stuhí stuhī́d eté ghā te máṁhiṣṭhāso maghónām
08.001.30	c	ninditā́śvaḥ prapathī́ paramajyā́ maghásya medhyātithe
08.001.31	a	ā́ yád áśvān vánanvataḥ śraddháyāháṁ ráthe ruhám
08.001.31	c	utá vāmásya vásunaś ciketati yó ásti yā́dvaḥ paśúḥ
08.001.32	a	yá r̥jrā́ máhyam māmahé sahá tvacā́ hiraṇyáyā
08.001.32	c	eṣá víśvāny abhy àstu saúbhagāsaṅgásya svanádrathaḥ
08.001.33	a	ádha plā́yogir áti dāsad anyā́n āsaṅgó agne daśábhiḥ sahásraiḥ
08.001.33	c	ádhokṣáṇo dáśa máhyaṁ rúśanto naḷā́ iva sáraso nír atiṣṭhan
08.001.34	a	ánv asya sthūráṁ dadr̥śe purástād anasthá ūrúr avarámbamāṇaḥ
08.001.34	c	śáśvatī nā́ry abhicákṣyāha súbhadram arya bhójanam bibharṣi
08.002.01	a	idáṁ vaso sutám ándhaḥ píbā súpūrṇam udáram
08.002.01	c	ánābhayin rarimā́ te
08.002.02	a	nŕ̥bhir dhūtáḥ sutó áśnair ávyo vā́raiḥ páripūtaḥ
08.002.02	c	áśvo ná niktó nadī́ṣu
08.002.03	a	táṁ te yávaṁ yáthā góbhiḥ svādúm akarma śrīṇántaḥ
08.002.03	c	índra tvāsmín sadhamā́de
08.002.04	a	índra ít somapā́ éka índraḥ sutapā́ viśvā́yuḥ
08.002.04	c	antár devā́n mártyāṁś ca
08.002.05	a	ná yáṁ śukró ná dúrāśīr ná tr̥prā́ uruvyácasam
08.002.05	c	apaspr̥ṇvaté suhā́rdam
08.002.06	a	góbhir yád īm anyé asmán mr̥gáṁ ná vrā́ mr̥gáyante
08.002.06	c	abhitsáranti dhenúbhiḥ
08.002.07	a	tráya índrasya sómāḥ sutā́saḥ santu devásya
08.002.07	c	své kṣáye sutapā́vnaḥ
08.002.08	a	tráyaḥ kóśāsa ścotanti tisráś camvàḥ súpūrṇāḥ
08.002.08	c	samāné ádhi bhā́rman
08.002.09	a	śúcir asi puruniṣṭhā́ḥ kṣīraír madhyatá ā́śīrtaḥ
08.002.09	c	dadhnā́ mándiṣṭhaḥ śū́rasya
08.002.10	a	imé ta indra sómās tīvrā́ asmé sutā́saḥ
08.002.10	c	śukrā́ āśíraṁ yācante
08.002.11	a	tā́m̐ āśíram puroḷā́śam índremáṁ sómaṁ śrīṇīhi
08.002.11	c	revántaṁ hí tvā śr̥ṇómi
08.002.12	a	hr̥tsú pītā́so yudhyante durmádāso ná súrāyām
08.002.12	c	ū́dhar ná nagnā́ jarante
08.002.13	a	revā́m̐ íd reváta stotā́ syā́t tvā́vato maghónaḥ
08.002.13	c	préd u harivaḥ śrutásya
08.002.14	a	uktháṁ caná śasyámānam ágor arír ā́ ciketa
08.002.14	c	ná gāyatráṁ gīyámānam
08.002.15	a	mā́ na indra pīyatnáve mā́ śárdhate párā dāḥ
08.002.15	c	śíkṣā śacīvaḥ śácībhiḥ
08.002.16	a	vayám u tvā tadídarthā índra tvāyántaḥ sákhāyaḥ
08.002.16	c	káṇvā ukthébhir jarante
08.002.17	a	ná ghem anyád ā́ papana vájrinn apáso náviṣṭau
08.002.17	c	távéd u stómaṁ ciketa
08.002.18	a	ichánti devā́ḥ sunvántaṁ ná svápnāya spr̥hayanti
08.002.18	c	yánti pramā́dam átandrāḥ
08.002.19	a	ó ṣú prá yāhi vā́jebhir mā́ hr̥ṇīthā abhy àsmā́n
08.002.19	c	mahā́m̐ iva yúvajāniḥ
08.002.20	a	mó ṣv àdyá durháṇāvān sāyáṁ karad āré asmát
08.002.20	c	aśrīrá iva jā́mātā
08.002.21	a	vidmā́ hy àsya vīrásya bhūridā́varīṁ sumatím
08.002.21	c	triṣú jātásya mánāṁsi
08.002.22	a	ā́ tū́ ṣiñca káṇvamantaṁ ná ghā vidma śavasānā́t
08.002.22	c	yaśástaraṁ śatámūteḥ
08.002.23	a	jyéṣṭhena sotar índrāya sómaṁ vīrā́ya śakrā́ya
08.002.23	c	bhárā píban náryāya
08.002.24	a	yó védiṣṭho avyathíṣv áśvāvantaṁ jaritŕ̥bhyaḥ
08.002.24	c	vā́jaṁ stotŕ̥bhyo gómantam
08.002.25	a	pányam panyam ít sotāra ā́ dhāvata mádyāya
08.002.25	c	sómaṁ vīrā́ya śū́rāya
08.002.26	a	pā́tā vr̥trahā́ sutám ā́ ghā gaman nā́ré asmát
08.002.26	c	ní yamate śatámūtiḥ
08.002.27	a	éhá hárī brahmayújā śagmā́ vakṣataḥ sákhāyam
08.002.27	c	gīrbhíḥ śrutáṁ gírvaṇasam
08.002.28	a	svādávaḥ sómā ā́ yāhi śrītā́ḥ sómā ā́ yāhi
08.002.28	c	śíprinn ŕ̥ṣīvaḥ śácīvo nā́yám áchā sadhamā́dam
08.002.29	a	stútaś ca yā́s tvā várdhanti mahé rā́dhase nr̥mṇā́ya
08.002.29	c	índra kāríṇaṁ vr̥dhántaḥ
08.002.30	a	gíraś ca yā́s te girvāha ukthā́ ca túbhyaṁ tā́ni
08.002.30	c	satrā́ dadhiré śávāṁsi
08.002.31	a	evéd eṣá tuvikūrmír vā́jām̐ éko vájrahastaḥ
08.002.31	c	sanā́d ámr̥kto dayate
08.002.32	a	hántā vr̥tráṁ dákṣiṇenéndraḥ purū́ puruhūtáḥ
08.002.32	c	mahā́n mahī́bhiḥ śácībhiḥ
08.002.33	a	yásmin víśvāś carṣaṇáya utá cyautnā́ jráyāṁsi ca
08.002.33	c	ánu ghén mandī́ maghónaḥ
08.002.34	a	eṣá etā́ni cakāréndro víśvā yó 'ti śr̥ṇvé
08.002.34	c	vājadā́vā maghónām
08.002.35	a	prábhartā ráthaṁ gavyántam apākā́c cid yám ávati
08.002.35	c	inó vásu sá hí vóḷhā
08.002.36	a	sánitā vípro árvadbhir hántā vr̥tráṁ nŕ̥bhiḥ śū́raḥ
08.002.36	c	satyò 'vitā́ vidhántam
08.002.37	a	yájadhvainam priyamedhā índraṁ satrā́cā mánasā
08.002.37	c	yó bhū́t sómaiḥ satyámadvā
08.002.38	a	gātháśravasaṁ sátpatiṁ śrávaskāmam purutmā́nam
08.002.38	c	káṇvāso gātá vājínam
08.002.39	a	yá r̥té cid gā́s padébhyo dā́t sákhā nŕ̥bhyaḥ śácīvān
08.002.39	c	yé asmin kā́mam áśriyan
08.002.40	a	itthā́ dhī́vantam adrivaḥ kāṇvám médhyātithim
08.002.40	c	meṣó bhūtò 'bhí yánn áyaḥ
08.002.41	a	śíkṣā vibhindo asmai catvā́ry ayútā dádat
08.002.41	c	aṣṭā́ paráḥ sahásrā
08.002.42	a	utá sú tyé payovŕ̥dhā mākī́ ráṇasya naptyāā̀
08.002.42	c	janitvanā́ya māmahe
08.003.01	a	píbā sutásya rasíno mátsvā na indra gómataḥ
08.003.01	c	āpír no bodhi sadhamā́dyo vr̥dhè 'smā́m̐ avantu te dhíyaḥ
08.003.02	a	bhūyā́ma te sumataú vājíno vayám mā́ na star abhímātaye
08.003.02	c	asmā́ñ citrā́bhir avatād abhíṣṭibhir ā́ naḥ sumnéṣu yāmaya
08.003.03	a	imā́ u tvā purūvaso gíro vardhantu yā́ máma
08.003.03	c	pāvakávarṇāḥ śúcayo vipaścíto 'bhí stómair anūṣata
08.003.04	a	ayáṁ sahásram ŕ̥ṣibhiḥ sáhaskr̥taḥ samudrá iva paprathe
08.003.04	c	satyáḥ só asya mahimā́ gr̥ṇe śávo yajñéṣu viprarā́jye
08.003.05	a	índram íd devátātaya índram prayaty àdhvaré
08.003.05	c	índraṁ samīké vaníno havāmaha índraṁ dhánasya sātáye
08.003.06	a	índro mahnā́ ródasī paprathac cháva índraḥ sū́ryam arocayat
08.003.06	c	índre ha víśvā bhúvanāni yemira índre suvānā́sa índavaḥ
08.003.07	a	abhí tvā pūrvápītaya índra stómebhir āyávaḥ
08.003.07	c	samīcīnā́sa r̥bhávaḥ sám asvaran rudrā́ gr̥ṇanta pū́rvyam
08.003.08	a	asyéd índro vāvr̥dhe vŕ̥ṣṇyaṁ śávo máde sutásya víṣṇavi
08.003.08	c	adyā́ tám asya mahimā́nam āyávó 'nu ṣṭuvanti pūrváthā
08.003.09	a	tát tvā yāmi suvī́ryaṁ tád bráhma pūrvácittaye
08.003.09	c	yénā yátibhyo bhŕ̥gave dháne hité yéna práskaṇvam ā́vitha
08.003.10	a	yénā samudrám ásr̥jo mahī́r apás tád indra vŕ̥ṣṇi te śávaḥ
08.003.10	c	sadyáḥ só asya mahimā́ ná saṁnáśe yáṁ kṣoṇī́r anucakradé
08.003.11	a	śagdhī́ na indra yát tvā rayíṁ yā́mi suvī́ryam
08.003.11	c	śagdhí vā́jāya prathamáṁ síṣāsate śagdhí stómāya pūrvya
08.003.12	a	śagdhī́ no asyá yád dha paurám ā́vitha dhíya indra síṣāsataḥ
08.003.12	c	śagdhí yáthā rúśamaṁ śyā́vakaṁ kŕ̥pam índra prā́vaḥ svàrṇaram
08.003.13	a	kán návyo atasī́nāṁ turó gr̥ṇīta mártyaḥ
08.003.13	c	nahī́ nv àsya mahimā́nam indriyáṁ svàr gr̥ṇánta ānaśúḥ
08.003.14	a	kád u stuvánta r̥tayanta deváta ŕ̥ṣiḥ kó vípra ohate
08.003.14	c	kadā́ hávam maghavann indra sunvatáḥ kád u stuvatá ā́ gamaḥ
08.003.15	a	úd u tyé mádhumattamā gíra stómāsa īrate
08.003.15	c	satrājíto dhanasā́ ákṣitotayo vājayánto ráthā iva
08.003.16	a	káṇvā iva bhŕ̥gavaḥ sū́ryā iva víśvam íd dhītám ānaśuḥ
08.003.16	c	índraṁ stómebhir maháyanta āyávaḥ priyámedhāso asvaran
08.003.17	a	yukṣvā́ hí vr̥trahantama hárī indra parāvátaḥ
08.003.17	c	arvācīnó maghavan sómapītaya ugrá r̥ṣvébhir ā́ gahi
08.003.18	a	imé hí te kārávo vāvaśúr dhiyā́ víprāso medhásātaye
08.003.18	c	sá tváṁ no maghavann indra girvaṇo venó ná śr̥ṇudhī hávam
08.003.19	a	nír indra br̥hatī́bhyo vr̥tráṁ dhánubhyo asphuraḥ
08.003.19	c	nír árbudasya mŕ̥gayasya māyíno níḥ párvatasya gā́ ājaḥ
08.003.20	a	nír agnáyo rurucur nír u sū́ryo níḥ sóma indriyó rásaḥ
08.003.20	c	nír antárikṣād adhamo mahā́m áhiṁ kr̥ṣé tád indra paúṁsyam
08.003.21	a	yám me dúr índro marútaḥ pā́kasthāmā kaúrayāṇaḥ
08.003.21	c	víśveṣāṁ tmánā śóbhiṣṭham úpeva diví dhā́vamānam
08.003.22	a	róhitam me pā́kasthāmā sudhúraṁ kakṣyaprā́m
08.003.22	c	ádād rāyó vibódhanam
08.003.23	a	yásmā anyé dáśa práti dhúraṁ váhanti váhnayaḥ
08.003.23	c	ástaṁ váyo ná túgryam
08.003.24	a	ātmā́ pitús tanū́r vā́sa ojodā́ abhyáñjanam
08.003.24	c	turī́yam íd róhitasya pā́kasthāmānam bhojáṁ dātā́ram abravam
08.004.01	a	yád indra prā́g ápāg údaṅ nyàg vā hūyáse nŕ̥bhiḥ
08.004.01	c	símā purū́ nŕ̥ṣūto asy ā́navé 'si praśardha turváśe
08.004.02	a	yád vā rúme rúśame śyā́vake kŕ̥pa índra mādáyase sácā
08.004.02	c	káṇvāsas tvā bráhmabhi stómavāhasa índrā́ yachanty ā́ gahi
08.004.03	a	yáthā gauró apā́ kr̥táṁ tŕ̥ṣyann éty ávériṇam
08.004.03	c	āpitvé naḥ prapitvé tū́yam ā́ gahi káṇveṣu sú sácā píba
08.004.04	a	mándantu tvā maghavann indréndavo rādhodéyāya sunvaté
08.004.04	c	āmúṣyā sómam apibaś camū́ sutáṁ jyéṣṭhaṁ tád dadhiṣe sáhaḥ
08.004.05	a	prá cakre sáhasā sáho babháñja manyúm ójasā
08.004.05	c	víśve ta indra apr̥tanāyávo yaho ní vr̥kṣā́ iva yemire
08.004.06	a	sahásreṇeva sacate yavīyúdhā yás ta ā́naḷ úpastutim
08.004.06	c	putrám prāvargáṁ kr̥ṇute suvī́rye dāśnóti náma .uktibhiḥ
08.004.07	a	mā́ bhema mā́ śramiṣma ugrásya sakhyé táva
08.004.07	c	mahát te vŕ̥ṣṇo abhicákṣyaṁ kr̥tám páśyema turváśaṁ yádum
08.004.08	a	savyā́m ánu sphigyàṁ vāvase vŕ̥ṣā ná dānó asya roṣati
08.004.08	c	mádhvā sámpr̥ktāḥ sāraghéṇa dhenávas tū́yam éhi drávā píba
08.004.09	a	aśvī́ rathī́ surūpá íd gómām̐ íd indra te sákhā
08.004.09	c	śvātrabhā́jā váyasā sacate sádā candró yāti sabhā́m úpa
08.004.10	a	ŕ̥śyo ná tŕ̥ṣyann avapā́nam ā́ gahi píbā sómaṁ váśām̐ ánu
08.004.10	c	niméghamāno maghavan divé diva ójiṣṭhaṁ dadhiṣe sáhaḥ
08.004.11	a	ádhvaryo drāváyā tváṁ sómam índraḥ pipāsati
08.004.11	c	úpa nūnáṁ yuyuje vŕ̥ṣaṇā hárī ā́ ca jagāma vr̥trahā́
08.004.12	a	svayáṁ cit sá manyate dā́śurir jáno yátrā sómasya tr̥mpási
08.004.12	c	idáṁ te ánnaṁ yújyaṁ sámukṣitaṁ tásyéhi prá dravā píba
08.004.13	a	ratheṣṭhā́yādhvaryavaḥ sómam índrāya sotana
08.004.13	c	ádhi bradhnásyā́drayo ví cakṣate sunvánto dāśvàdhvaram
08.004.14	a	úpa bradhnáṁ vāvā́tā vŕ̥ṣaṇā hárī índram apásu vakṣataḥ
08.004.14	c	arvā́ñcaṁ tvā sáptayo 'dhvaraśríyo váhantu sávanéd úpa
08.004.15	a	prá pūṣáṇaṁ vr̥ṇīmahe yújyāya purūvásum
08.004.15	c	sá śakra śikṣa puruhūta no dhiyā́ túje rāyé vimocana
08.004.16	a	sáṁ naḥ śiśīhi bhuríjor iva kṣuráṁ rā́sva rāyó vimocana
08.004.16	c	tvé tán naḥ suvédam usríyam vásu yáṁ tváṁ hinóṣi mártyam
08.004.17	a	vémi tvā pūṣann r̥ñjáse vémi stótava āghr̥ṇe
08.004.17	c	ná tásya vemy áraṇaṁ hí tád vaso stuṣé pajrā́ya sā́mne
08.004.18	a	párā gā́vo yávasaṁ kác cid āghr̥ṇe nítyaṁ rékṇo amartya
08.004.18	c	asmā́kam pūṣann avitā́ śivó bhava máṁhiṣṭho vā́jasātaye
08.004.19	a	sthūráṁ rā́dhaḥ śatā́śvaṁ kuruṅgásya díviṣṭiṣu
08.004.19	c	rā́jñas tveṣásya subhágasya rātíṣu turváśeṣv amanmahi
08.004.20	a	dhībhíḥ sātā́ni kāṇvásya vājínaḥ priyámedhair abhídyubhiḥ
08.004.20	c	ṣaṣṭíṁ sahásrā́nu nírmajām aje nír yūthā́ni gávām ŕ̥ṣiḥ
08.004.21	a	vr̥kṣā́ś cin me abhipitvé arāraṇuḥ
08.004.21	c	gā́m bhajanta mehánā́śvam bhajanta mehánā
08.005.01	a	dūrā́d ihéva yát saty àruṇápsur áśiśvitat
08.005.01	c	ví bhānúṁ viśvádhātanat
08.005.02	a	nr̥vád dasrā manoyújā ráthena pr̥thupā́jasā
08.005.02	c	sácethe aśvinoṣásam
08.005.03	a	yuvā́bhyāṁ vājinīvasū práti stómā adr̥kṣata
08.005.03	c	vā́caṁ dūtó yáthohiṣe
08.005.04	a	purupriyā́ ṇa ūtáye purumandrā́ purūvásū
08.005.04	c	stuṣé káṇvāso aśvínā
08.005.05	a	máṁhiṣṭhā vājasā́tameṣáyantā śubhás pátī
08.005.05	c	gántārā dāśúṣo gr̥hám
08.005.06	a	tā́ sudevā́ya dāśúṣe sumedhā́m ávitāriṇīm
08.005.06	c	ghr̥taír gávyūtim ukṣatam
08.005.07	a	ā́ na stómam úpa dravát tū́yaṁ śyenébhir āśúbhiḥ
08.005.07	c	yātám áśvebhir aśvinā
08.005.08	a	yébhis tisráḥ parāváto divó víśvāni rocanā́
08.005.08	c	trī́m̐r aktū́n paridī́yathaḥ
08.005.09	a	utá no gómatīr íṣa utá sātī́r aharvidā
08.005.09	c	ví patháḥ sātáye sitam
08.005.10	a	ā́ no gómantam aśvinā suvī́raṁ suráthaṁ rayím
08.005.10	c	voḷhám áśvāvatīr íṣaḥ
08.005.11	a	vāvr̥dhānā́ śubhas patī dasrā híraṇyavartanī
08.005.11	c	píbataṁ somyám mádhu
08.005.12	a	asmábhyaṁ vājinīvasū maghávadbhyaś ca sapráthaḥ
08.005.12	c	chardír yantam ádābhyam
08.005.13	a	ní ṣú bráhma jánānāṁ yā́viṣṭaṁ tū́yam ā́ gatam
08.005.13	c	mó ṣv ànyā́m̐ úpāratam
08.005.14	a	asyá pibatam aśvinā yuvám mádasya cā́ruṇaḥ
08.005.14	c	mádhvo rātásya dhiṣṇyā
08.005.15	a	asmé ā́ vahataṁ rayíṁ śatávantaṁ sahasríṇam
08.005.15	c	purukṣúṁ viśvádhāyasam
08.005.16	a	purutrā́ cid dhí vāṁ narā vihváyante manīṣíṇaḥ
08.005.16	c	vāghádbhir aśvinā́ gatam
08.005.17	a	jánāso vr̥ktábarhiṣo havíṣmanto araṁkŕ̥taḥ
08.005.17	c	yuvā́ṁ havante aśvinā
08.005.18	a	asmā́kam adyá vām ayáṁ stómo vā́hiṣṭho ántamaḥ
08.005.18	c	yuvā́bhyām bhūtv aśvinā
08.005.19	a	yó ha vām mádhuno dŕ̥tir ā́hito rathacárṣaṇe
08.005.19	c	tátaḥ pibatam aśvinā
08.005.20	a	téna no vājinīvasū páśve tokā́ya śáṁ gáve
08.005.20	c	váhatam pī́varīr íṣaḥ
08.005.21	a	utá no divyā́ íṣa utá síndhūm̐r aharvidā
08.005.21	c	ápa dvā́reva varṣathaḥ
08.005.22	a	kadā́ vāṁ taugryó vidhat samudré jahitó narā
08.005.22	c	yád vāṁ rátho víbhiṣ pátāt
08.005.23	a	yuváṁ káṇvāya nāsatyā ŕ̥piriptāya harmyé
08.005.23	c	śáśvad ūtī́r daśasyathaḥ
08.005.24	a	tā́bhir ā́ yātam ūtíbhir návyasībhiḥ suśastíbhiḥ
08.005.24	c	yád vāṁ vr̥ṣaṇvasū huvé
08.005.25	a	yáthā cit káṇvam ā́vatam priyámedham upastutám
08.005.25	c	átriṁ śiñjā́ram aśvinā
08.005.26	a	yáthotá kŕ̥tvye dháne 'ṁśúṁ góṣv agástyam
08.005.26	c	yáthā vā́jeṣu sóbharim
08.005.27	a	etā́vad vāṁ vr̥ṣaṇvasū áto vā bhū́yo aśvinā
08.005.27	c	gr̥ṇántaḥ sumnám īmahe
08.005.28	a	ráthaṁ híraṇyavandhuraṁ híraṇyābhīśum aśvinā
08.005.28	c	ā́ hí sthā́tho divispŕ̥śam
08.005.29	a	hiraṇyáyī vāṁ rábhir īṣā́ ákṣo hiraṇyáyaḥ
08.005.29	c	ubhā́ cakrā́ hiraṇyáyā
08.005.30	a	téna no vājinīvasū parāvátaś cid ā́ gatam
08.005.30	c	úpemā́ṁ suṣṭutím máma
08.005.31	a	ā́ vahethe parākā́t pūrvī́r aśnántāv aśvinā
08.005.31	c	íṣo dā́sīr amartyā
08.005.32	a	ā́ no dyumnaír ā́ śrávobhir ā́ rāyā́ yātam aśvinā
08.005.32	c	púruścandrā nā́satyā
08.005.33	a	éhá vām pruṣitápsavo váyo vahantu parṇínaḥ
08.005.33	c	áchā svadhvaráṁ jánam
08.005.34	a	ráthaṁ vām ánugāyasaṁ yá iṣā́ vártate sahá
08.005.34	c	ná cakrám abhí bādhate
08.005.35	a	hiraṇyáyena ráthena dravátpāṇibhir áśvaiḥ
08.005.35	c	dhī́javanā nā́satyā
08.005.36	a	yuvám mr̥gáṁ jāgr̥vā́ṁsaṁ svádatho vā vr̥ṣaṇvasū
08.005.36	c	tā́ naḥ pr̥ṅktam iṣā́ rayím
08.005.37	a	tā́ me aśvinā sanīnā́ṁ vidyā́taṁ návānām
08.005.37	c	yáthā cic caidyáḥ kaśúḥ śatám úṣṭrānāṁ dádat sahásrā dáśa gónām
08.005.38	a	yó me híraṇyasaṁdr̥śo dáśa rā́jño ámaṁhata
08.005.38	c	adhaspadā́ íc caidyásya kr̥ṣṭáyaś carmamnā́ abhíto jánāḥ
08.005.39	a	mā́kir enā́ pathā́ gād yénemé yánti cedáyaḥ
08.005.39	c	anyó nét sūrír óhate bhūridā́vattaro jánaḥ
08.006.01	a	mahā́m̐ índro yá ójasā parjányo vr̥ṣṭimā́m̐ iva
08.006.01	c	stómair vatsásya vāvr̥dhe
08.006.02	a	prajā́m r̥tásya píprataḥ prá yád bháranta váhnayaḥ
08.006.02	c	víprā r̥tásya vā́hasā
08.006.03	a	káṇvā índraṁ yád ákrata stómair yajñásya sā́dhanam
08.006.03	c	jāmí bruvata ā́yudham
08.006.04	a	sám asya manyáve víśo víśvā namanta kr̥ṣṭáyaḥ
08.006.04	c	samudrā́yeva síndhavaḥ
08.006.05	a	ójas tád asya titviṣa ubhé yád samávartayat
08.006.05	c	índraś cármeva ródasī
08.006.06	a	ví cid vr̥trásya dódhato vájreṇa śatáparvaṇā
08.006.06	c	śíro bibheda vr̥ṣṇínā
08.006.07	a	imā́ abhí prá ṇonumo vipā́m ágreṣu dhītáyaḥ
08.006.07	c	agnéḥ śocír ná didyútaḥ
08.006.08	a	gúhā satī́r úpa tmánā prá yác chócanta dhītáyaḥ
08.006.08	c	káṇvā r̥tásya dhā́rayā
08.006.09	a	prá tám indra naśīmahi rayíṁ gómantam aśvínam
08.006.09	c	prá bráhma pūrvácittaye
08.006.10	a	ahám íd dhí pitúṣ pári medhā́m r̥tásya jagrábha
08.006.10	c	aháṁ sū́rya ivājani
08.006.11	a	ahám pratnéna mánmanā gíraḥ śumbhāmi kaṇvavát
08.006.11	c	yénéndraḥ śúṣmam íd dadhé
08.006.12	a	yé tvā́m indra ná tuṣṭuvúr ŕ̥ṣayo yé ca tuṣṭuvúḥ
08.006.12	c	máméd vardhasva súṣṭutaḥ
08.006.13	a	yád asya manyúr ádhvanīd ví vr̥trám parvaśó ruján
08.006.13	c	apáḥ samudrám aírayat
08.006.14	a	ní śúṣṇa indra dharṇasíṁ vájraṁ jaghantha dásyavi
08.006.14	c	vŕ̥ṣā hy ùgra śr̥ṇviṣé
08.006.15	a	ná dyā́va índram ójasā nā́ntárikṣāṇi vajríṇam
08.006.15	c	ná vivyacanta bhū́mayaḥ
08.006.16	a	yás ta indra mahī́r apá stabhūyámāna ā́śayat
08.006.16	c	ní tám pádyāsu śiśnathaḥ
08.006.17	a	yá imé ródasī mahī́ samīcī́ samájagrabhīt
08.006.17	c	támobhir indra táṁ guhaḥ
08.006.18	a	yá indra yátayas tvā bhŕ̥gavo yé ca tuṣṭuvúḥ
08.006.18	c	máméd ugra śrudhī hávam
08.006.19	a	imā́s ta indra pŕ̥śnayo ghr̥táṁ duhata āśíram
08.006.19	c	enā́m r̥tásya pipyúṣīḥ
08.006.20	a	yā́ indra prasvàs tvāsā́ gárbham ácakriran
08.006.20	c	pári dhármeva sū́ryam
08.006.21	a	tvā́m íc chavasas pate káṇvā ukthéna vāvr̥dhuḥ
08.006.21	c	tvā́ṁ sutā́sa índavaḥ
08.006.22	a	távéd indra práṇītiṣūtá práśastir adrivaḥ
08.006.22	c	yajñó vitantasā́yyaḥ
08.006.23	a	ā́ na indra mahī́m íṣam púraṁ ná darṣi gómatīm
08.006.23	c	utá prajā́ṁ suvī́ryam
08.006.24	a	utá tyád āśváśvyaṁ yád indra nā́huṣīṣv ā́
08.006.24	c	ágre vikṣú pradī́dayat
08.006.25	a	abhí vrajáṁ ná tatniṣe sū́ra upākácakṣasam
08.006.25	c	yád indra mr̥ḷáyāsi naḥ
08.006.26	a	yád aṅgá taviṣīyása índra prarā́jasi kṣitī́ḥ
08.006.26	c	mahā́m̐ apārá ójasā
08.006.27	a	táṁ tvā havíṣmatīr víśa úpa bruvata ūtáye
08.006.27	c	urujráyasam índubhiḥ
08.006.28	a	upahvaré girīṇā́ṁ saṁgathé ca nadī́nām
08.006.28	c	dhiyā́ vípro ajāyata
08.006.29	a	átaḥ samudrám udvátaś cikitvā́m̐ áva paśyati
08.006.29	c	yáto vipāná éjati
08.006.30	a	ā́d ít pratnásya rétaso jyótiṣ paśyanti vāsarám
08.006.30	c	paró yád idhyáte divā́
08.006.31	a	káṇvāsa indra te matíṁ víśve vardhanti paúṁsyam
08.006.31	c	utó śaviṣṭha vŕ̥ṣṇyam
08.006.32	a	imā́m ma indra suṣṭutíṁ juṣásva prá sú mā́m ava
08.006.32	c	utá prá vardhayā matím
08.006.33	a	utá brahmaṇyā́ vayáṁ túbhyam pravr̥ddha vajrivaḥ
08.006.33	c	víprā atakṣma jīváse
08.006.34	a	abhí káṇvā anūṣatā́po ná pravátā yatī́ḥ
08.006.34	c	índraṁ vánanvatī matíḥ
08.006.35	a	índram ukthā́ni vāvr̥dhuḥ samudrám iva síndhavaḥ
08.006.35	c	ánuttamanyum ajáram
08.006.36	a	ā́ no yāhi parāváto háribhyāṁ haryatā́bhyām
08.006.36	c	imám indra sutám piba
08.006.37	a	tvā́m íd vr̥trahantama jánāso vr̥ktábarhiṣaḥ
08.006.37	c	hávante vā́jasātaye
08.006.38	a	ánu tvā ródasī ubhé cakráṁ ná varty étaśam
08.006.38	c	ánu suvānā́sa índavaḥ
08.006.39	a	mándasvā sú svàrṇara uténdra śaryaṇā́vati
08.006.39	c	mátsvā vívasvato matī́
08.006.40	a	vāvr̥dhāná úpa dyávi vŕ̥ṣā vajry àroravīt
08.006.40	c	vr̥trahā́ somapā́tamaḥ
08.006.41	a	ŕ̥ṣir hí pūrvajā́ ásy éka ī́śāna ójasā
08.006.41	c	índra coṣkūyáse vásu
08.006.42	a	asmā́kaṁ tvā sutā́m̐ úpa vītápr̥ṣṭhā abhí práyaḥ
08.006.42	c	śatáṁ vahantu hárayaḥ
08.006.43	a	imā́ṁ sú pūrvyā́ṁ dhíyam mádhor ghr̥tásya pipyúṣīm
08.006.43	c	káṇvā ukthéna vāvr̥dhuḥ
08.006.44	a	índram íd vímahīnām médhe vr̥ṇīta mártyaḥ
08.006.44	c	índraṁ saniṣyúr ūtáye
08.006.45	a	arvā́ñcaṁ tvā puruṣṭuta priyámedhastutā hárī
08.006.45	c	somapéyāya vakṣataḥ
08.006.46	a	śatám aháṁ tiríndire sahásram párśāv ā́ dade
08.006.46	c	rā́dhāṁsi yā́dvānām
08.006.47	a	trī́ṇi śatā́ny árvatāṁ sahásrā dáśa gónām
08.006.47	c	dadúṣ pajrā́ya sā́mne
08.006.48	a	úd ānaṭ kakuhó dívam úṣṭrāñ caturyújo dádat
08.006.48	c	śrávasā yā́dvaṁ jánam
08.007.01	a	prá yád vas triṣṭúbham íṣam máruto vípro ákṣarat
08.007.01	c	ví párvateṣu rājatha
08.007.02	a	yád aṅgá taviṣīyavo yā́maṁ śubhrā ácidhvam
08.007.02	c	ní párvatā ahāsata
08.007.03	a	úd īrayanta vāyúbhir vāśrā́saḥ pŕ̥śnimātaraḥ
08.007.03	c	dhukṣánta pipyúṣīm íṣam
08.007.04	a	vápanti marúto míham prá vepayanti párvatān
08.007.04	c	yád yā́maṁ yā́nti vāyúbhiḥ
08.007.05	a	ní yád yā́māya vo girír ní síndhavo vídharmaṇe
08.007.05	c	mahé śúṣmāya yemiré
08.007.06	a	yuṣmā́m̐ u náktam ūtáye yuṣmā́n dívā havāmahe
08.007.06	c	yuṣmā́n prayaty àdhvaré
08.007.07	a	úd u tyé aruṇápsavaś citrā́ yā́mebhir īrate
08.007.07	c	vāśrā́ ádhi ṣṇúnā diváḥ
08.007.08	a	sr̥jánti raśmím ójasā pánthāṁ sū́ryāya yā́tave
08.007.08	c	té bhānúbhir ví tasthire
08.007.09	a	imā́m me maruto gíram imáṁ stómam r̥bhukṣaṇaḥ
08.007.09	c	imám me vanatā hávam
08.007.10	a	trī́ṇi sárāṁsi pŕ̥śnayo duduhré vajríṇe mádhu
08.007.10	c	útsaṁ kávandham udríṇam
08.007.11	a	máruto yád dha vo diváḥ sumnāyánto hávāmahe
08.007.11	c	ā́ tū́ na úpa gantana
08.007.12	a	yūyáṁ hí ṣṭhā́ sudānavo rúdrā r̥bhukṣaṇo dáme
08.007.12	c	utá prácetaso máde
08.007.13	a	ā́ no rayím madacyútam purukṣúṁ viśvádhāyasam
08.007.13	c	íyartā maruto diváḥ
08.007.14	a	ádhīva yád girīṇā́ṁ yā́maṁ śubhrā ácidhvam
08.007.14	c	suvānaír mandadhva índubhiḥ
08.007.15	a	etā́vataś cid eṣāṁ sumnám bhikṣeta mártyaḥ
08.007.15	c	ádābhyasya mánmabhiḥ
08.007.16	a	yé drapsā́ iva ródasī dhámanty ánu vr̥ṣṭíbhiḥ
08.007.16	c	útsaṁ duhánto ákṣitam
08.007.17	a	úd u svānébhir īrata úd ráthair úd u vāyúbhiḥ
08.007.17	c	út stómaiḥ pŕ̥śnimātaraḥ
08.007.18	a	yénāvá turváśaṁ yáduṁ yéna káṇvaṁ dhanaspŕ̥tam
08.007.18	c	rāyé sú tásya dhīmahi
08.007.19	a	imā́ u vaḥ sudānavo ghr̥táṁ ná pipyúṣīr íṣaḥ
08.007.19	c	várdhān kāṇvásya mánmabhiḥ
08.007.20	a	kvà nūnáṁ sudānavo mádathā vr̥ktabarhiṣaḥ
08.007.20	c	brahmā́ kó vaḥ saparyati
08.007.21	a	nahí ṣma yád dha vaḥ purā́ stómebhir vr̥ktabarhiṣaḥ
08.007.21	c	śárdhām̐ r̥tásya jínvatha
08.007.22	a	sám u tyé mahatī́r apáḥ sáṁ kṣoṇī́ sám u sū́ryam
08.007.22	c	sáṁ vájram parvaśó dadhuḥ
08.007.23	a	ví vr̥trám parvaśó yayur ví párvatām̐ arājínaḥ
08.007.23	c	cakrāṇā́ vŕ̥ṣṇi paúṁsyam
08.007.24	a	ánu tritásya yúdhyataḥ śúṣmam āvann utá krátum
08.007.24	c	ánv índraṁ vr̥tratū́rye
08.007.25	a	vidyúddhastā abhídyavaḥ śíprāḥ śīrṣán hiraṇyáyīḥ
08.007.25	c	śubhrā́ vy àñjata śriyé
08.007.26	a	uśánā yát parāváta ukṣṇó rándhram áyātana
08.007.26	c	dyaúr ná cakradad bhiyā́
08.007.27	a	ā́ no makhásya dāváné 'śvair híraṇyapāṇibhiḥ
08.007.27	c	dévāsa úpa gantana
08.007.28	a	yád eṣām pŕ̥ṣatī ráthe práṣṭir váhati róhitaḥ
08.007.28	c	yā́nti śubhrā́ riṇánn apáḥ
08.007.29	a	suṣóme śaryaṇā́vaty ārjīké pastyāā̀vati
08.007.29	c	yayúr nícakrayā náraḥ
08.007.30	a	kadā́ gachātha maruta itthā́ vípraṁ hávamānam
08.007.30	c	mārḍīkébhir nā́dhamānam
08.007.31	a	kád dha nūnáṁ kadhapriyo yád índram ájahātana
08.007.31	c	kó vaḥ sakhitvá ohate
08.007.32	a	sahó ṣú ṇo vájrahastaiḥ káṇvāso agním marúdbhiḥ
08.007.32	c	stuṣé híraṇyavāśībhiḥ
08.007.33	a	ó ṣú vŕ̥ṣṇaḥ práyajyūn ā́ návyase suvitā́ya
08.007.33	c	vavr̥tyā́ṁ citrávājān
08.007.34	a	giráyaś cin ní jihate párśānāso mányamānāḥ
08.007.34	c	párvatāś cin ní yemire
08.007.35	a	ā́kṣṇayā́vāno vahanty antárikṣeṇa pátataḥ
08.007.35	c	dhā́tāra stuvaté váyaḥ
08.007.36	a	agnír hí jā́ni pūrvyáś chándo ná sū́ro arcíṣā
08.007.36	c	té bhānúbhir ví tasthire
08.008.01	a	ā́ no víśvābhir ūtíbhir áśvinā gáchataṁ yuvám
08.008.01	c	dásrā híraṇyavartanī píbataṁ somyám mádhu
08.008.02	a	ā́ nūnáṁ yātam aśvinā ráthena sū́ryatvacā
08.008.02	c	bhújī híraṇyapeśasā kávī gámbhīracetasā
08.008.03	a	ā́ yātaṁ náhuṣas páry ā́ntárikṣāt suvr̥ktíbhiḥ
08.008.03	c	píbātho aśvinā mádhu káṇvānāṁ sávane sutám
08.008.04	a	ā́ no yātaṁ divás páry ā́ntárikṣād adhapriyā
08.008.04	c	putráḥ káṇvasya vām ihá suṣā́va somyám mádhu
08.008.05	a	ā́ no yātam úpaśruty áśvinā sómapītaye
08.008.05	c	svā́hā stómasya vardhanā prá kavī dhītíbhir narā
08.008.06	a	yác cid dhí vām purá ŕ̥ṣayo juhūré 'vase narā
08.008.06	c	ā́ yātam aśvinā́ gatam úpemā́ṁ suṣṭutím máma
08.008.07	a	diváś cid rocanā́d ádhy ā́ no gantaṁ svarvidā
08.008.07	c	dhībhír vatsapracetasā stómebhir havanaśrutā
08.008.08	a	kím anyé páry āsate 'smát stómebhir aśvínā
08.008.08	c	putráḥ káṇvasya vām ŕ̥ṣir gīrbhír vatsó avīvr̥dhat
08.008.09	a	ā́ vāṁ vípra ihā́vasé 'hvat stómebhir aśvinā
08.008.09	c	áriprā vŕ̥trahantamā tā́ no bhūtam mayobhúvā
08.008.10	a	ā́ yád vāṁ yóṣaṇā rátham átiṣṭhad vājinīvasū
08.008.10	c	víśvāny aśvinā yuvám prá dhītā́ny agachatam
08.008.11	a	átaḥ sahásranirṇijā ráthenā́ yātam aśvinā
08.008.11	c	vatsó vām mádhumad vácó 'śaṁsīt kāvyáḥ kavíḥ
08.008.12	a	purumandrā́ purūvásū manotárā rayīṇā́m
08.008.12	c	stómam me aśvínāv imám abhí váhnī anūṣātām
08.008.13	a	ā́ no víśvāny aśvinā dhattáṁ rā́dhāṁsy áhrayā
08.008.13	c	kr̥táṁ na r̥tvíyāvato mā́ no rīradhataṁ nidé
08.008.14	a	yán nāsatyā parāváti yád vā sthó ádhy ámbare
08.008.14	c	átaḥ sahásranirṇijā ráthenā́ yātam aśvinā
08.008.15	a	yó vāṁ nāsatyāv ŕ̥ṣir gīrbhír vatsó ávīvr̥dhat
08.008.15	c	tásmai sahásranirṇijam íṣaṁ dhattaṁ ghr̥taścútam
08.008.16	a	prā́smā ū́rjaṁ ghr̥taścútam áśvinā yáchataṁ yuvám
08.008.16	c	yó vāṁ sumnā́ya tuṣṭávad vasūyā́d dānunas patī
08.008.17	a	ā́ no gantaṁ riśādasemáṁ stómam purubhujā
08.008.17	c	kr̥táṁ naḥ suśríyo naremā́ dātam abhíṣṭaye
08.008.18	a	ā́ vāṁ víśvābhir ūtíbhiḥ priyámedhā ahūṣata
08.008.18	c	rā́jantāv adhvarā́ṇām áśvinā yā́mahūtiṣu
08.008.19	a	ā́ no gantam mayobhúvā ŕ̥śvinā śambhúvā yuvám
08.008.19	c	yó vāṁ vipanyū dhītíbhir gīrbhír vatsó ávīvr̥dhat
08.008.20	a	yā́bhiḥ káṇvam médhātithiṁ yā́bhir váśaṁ dáśavrajam
08.008.20	c	yā́bhir góśaryam ā́vataṁ tā́bhir no 'vataṁ narā
08.008.21	a	yā́bhir narā trasádasyum ā́vataṁ kŕ̥tvye dháne
08.008.21	c	tā́bhiḥ ṣv àsmā́m̐ aśvinā prā́vataṁ vā́jasātaye
08.008.22	a	prá vāṁ stómāḥ suvr̥ktáyo gíro vardhantv aśvinā
08.008.22	c	púrutrā vŕ̥trahantamā tā́ no bhūtam puruspŕ̥hā
08.008.23	a	trī́ṇi padā́ny aśvínor āvíḥ sā́nti gúhā paráḥ
08.008.23	c	kavī́ r̥tásya pátmabhir arvā́g jīvébhyas pári
08.009.01	a	ā́ nūnám aśvinā yuváṁ vatsásya gantam ávase
08.009.01	c	prā́smai yachatam avr̥kám pr̥thú chardír yuyutáṁ yā́ árātayaḥ
08.009.02	a	yád antárikṣe yád diví yát páñca mā́nuṣām̐ ánu
08.009.02	c	nr̥mṇáṁ tád dhattam aśvinā
08.009.03	a	yé vāṁ dáṁsāṁsy aśvinā víprāsaḥ parimāmr̥śúḥ
08.009.03	c	evét kāṇvásya bodhatam
08.009.04	a	ayáṁ vāṁ gharmó aśvinā stómena pári ṣicyate
08.009.04	c	ayáṁ sómo mádhumān vājinīvasū yéna vr̥tráṁ cíketathaḥ
08.009.05	a	yád apsú yád vánaspátau yád óṣadhīṣu purudaṁsasā kr̥tám
08.009.05	c	téna māviṣṭam aśvinā
08.009.06	a	yán nāsatyā bhuraṇyátho yád vā deva bhiṣajyáthaḥ
08.009.06	c	ayáṁ vāṁ vatsó matíbhir ná vindhate havíṣmantaṁ hí gáchathaḥ
08.009.07	a	ā́ nūnám aśvínor ŕ̥ṣi stómaṁ ciketa vāmáyā
08.009.07	c	ā́ sómam mádhumattamaṁ gharmáṁ siñcād átharvaṇi
08.009.08	a	ā́ nūnáṁ raghúvartaniṁ ráthaṁ tiṣṭhātho aśvinā
08.009.08	c	ā́ vāṁ stómā imé máma nábho ná cucyavīrata
08.009.09	a	yád adyá vāṁ nāsatyokthaír ācucyuvīmáhi
08.009.09	c	yád vā vā́ṇībhir aśvinevét kāṇvásya bodhatam
08.009.10	a	yád vāṁ kakṣī́vām̐ utá yád vyàśva ŕ̥ṣir yád vāṁ dīrghátamā juhā́va
08.009.10	c	pŕ̥thī yád vāṁ vainyáḥ sā́daneṣv evéd áto aśvinā cetayethām
08.009.11	a	yātáṁ chardiṣpā́ utá naḥ paraspā́ bhūtáṁ jagatpā́ utá nas tanūpā́
08.009.11	c	vartís tokā́ya tánayāya yātam
08.009.12	a	yád índreṇa saráthaṁ yāthó aśvinā yád vā vāyúnā bhávathaḥ sámokasā
08.009.12	c	yád ādityébhir r̥bhúbhiḥ sajóṣasā yád vā víṣṇor vikrámaṇeṣu tíṣṭhathaḥ
08.009.13	a	yád adyā́śvínāv aháṁ huvéya vā́jasātaye
08.009.13	c	yát pr̥tsú turváṇe sáhas tác chréṣṭham aśvínor ávaḥ
08.009.14	a	ā́ nūnáṁ yātam aśvinemā́ havyā́ni vāṁ hitā́
08.009.14	c	imé sómāso ádhi turváśe yádāv imé káṇveṣu vām átha
08.009.15	a	yán nāsatyā parāké arvāké ásti bheṣajám
08.009.15	c	téna nūnáṁ vimadā́ya pracetasā chardír vatsā́ya yachatam
08.009.16	a	ábhutsy u prá devyā́ sākáṁ vācā́hám aśvínoḥ
08.009.16	c	vy āā̀var devy ā́ matíṁ ví rātím mártyebhyaḥ
08.009.17	a	prá bodhayoṣo aśvínā prá devi sūnr̥te mahi
08.009.17	c	prá yajñahotar ānuṣák prá mádāya śrávo br̥hát
08.009.18	a	yád uṣo yā́si bhānúnā sáṁ sū́ryeṇa rocase
08.009.18	c	ā́ hāyám aśvíno rátho vartír yāti nr̥pā́yyam
08.009.19	a	yád ā́pītāso aṁśávo gā́vo ná duhrá ū́dhabhiḥ
08.009.19	c	yád vā vā́ṇīr ánūṣata prá devayánto aśvínā
08.009.20	a	prá dyumnā́ya prá śávase prá nr̥ṣā́hyāya śármaṇe
08.009.20	c	prá dákṣāya pracetasā
08.009.21	a	yán nūnáṁ dhībhír aśvinā pitúr yónā niṣī́dathaḥ
08.009.21	c	yád vā sumnébhir ukthyā
08.010.01	a	yát sthó dīrgháprasadmani yád vādó rocané diváḥ
08.010.01	c	yád vā samudré ádhy ā́kr̥te gr̥hé 'ta ā́ yātam aśvinā
08.010.02	a	yád vā yajñám mánave sammimikṣáthur evét kāṇvásya bodhatam
08.010.02	c	bŕ̥haspátiṁ víśvān devā́m̐ aháṁ huva índrāvíṣṇū aśvínāv āśuhéṣasā
08.010.03	a	tyā́ nv àśvínā huve sudáṁsasā gr̥bhé kr̥tā́
08.010.03	c	yáyor ásti prá ṇaḥ sakhyáṁ devéṣv ádhy ā́pyam
08.010.04	a	yáyor ádhi prá yajñā́ asūré sánti sūráyaḥ
08.010.04	c	tā́ yajñásyādhvarásya prácetasā svadhā́bhir yā́ píbataḥ somyám mádhu
08.010.05	a	yád adyā́śvināv ápāg yát prā́k sthó vājinīvasū
08.010.05	c	yád druhyávy ánavi turváśe yádau huvé vām átha mā́ gatam
08.010.06	a	yád antárikṣe pátathaḥ purubhujā yád vemé ródasī ánu
08.010.06	c	yád vā svadhā́bhir adhitíṣṭhatho rátham áta ā́ yātam aśvinā
08.011.01	a	tvám agne vratapā́ asi devá ā́ mártyeṣv ā́
08.011.01	c	tváṁ yajñéṣv ī́ḍyaḥ
08.011.02	a	tvám asi praśásyo vidátheṣu sahantya
08.011.02	c	ágne rathī́r adhvarā́ṇām
08.011.03	a	sá tvám asmád ápa dvíṣo yuyodhí jātavedaḥ
08.011.03	c	ádevīr agne árātīḥ
08.011.04	a	ánti cit sántam áha yajñám mártasya ripóḥ
08.011.04	c	nópa veṣi jātavedaḥ
08.011.05	a	mártā ámartyasya te bhū́ri nā́ma manāmahe
08.011.05	c	víprāso jātávedasaḥ
08.011.06	a	vípraṁ víprāsó 'vase devám mártāsa ūtáye
08.011.06	c	agníṁ gīrbhír havāmahe
08.011.07	a	ā́ te vatsó máno yamat paramā́c cit sadhásthāt
08.011.07	c	ágne tvā́ṁkāmayā girā́
08.011.08	a	purutrā́ hí sadŕ̥ṅṅ ási víśo víśvā ánu prabhúḥ
08.011.08	c	samátsu tvā havāmahe
08.011.09	a	samátsv agním ávase vājayánto havāmahe
08.011.09	c	vā́jeṣu citrárādhasam
08.011.10	a	pratnó hí kam ī́ḍyo adhvaréṣu sanā́c ca hótā návyaś ca sátsi
08.011.10	c	svā́ṁ cāgne tanvàm pipráyasvāsmábhyaṁ ca saúbhagam ā́ yajasva
08.012.01	a	yá indra somapā́tamo mádaḥ śaviṣṭha cétati
08.012.01	c	yénā háṁsi ny àtríṇaṁ tám īmahe
08.012.02	a	yénā dáśagvam ádhriguṁ vepáyantaṁ svàrṇaram
08.012.02	c	yénā samudrám ā́vithā tám īmahe
08.012.03	a	yéna síndhum mahī́r apó ráthām̐ iva pracodáyaḥ
08.012.03	c	pánthām r̥tásya yā́tave tám īmahe
08.012.04	a	imáṁ stómam abhíṣṭaye ghr̥táṁ ná pūtám adrivaḥ
08.012.04	c	yénā nú sadyá ójasā vavákṣitha
08.012.05	a	imáṁ juṣasva girvaṇaḥ samudrá iva pinvate
08.012.05	c	índra víśvābhir ūtíbhir vavákṣitha
08.012.06	a	yó no deváḥ parāvátaḥ sakhitvanā́ya māmahé
08.012.06	c	divó ná vr̥ṣṭím pratháyan vavákṣitha
08.012.07	a	vavakṣúr asya ketávo utá vájro gábhastyoḥ
08.012.07	c	yát sū́ryo ná ródasī ávardhayat
08.012.08	a	yádi pravr̥ddha satpate sahásram mahiṣā́m̐ ághaḥ
08.012.08	c	ā́d ít ta indriyám máhi prá vāvr̥dhe
08.012.09	a	índraḥ sū́ryasya raśmíbhir ny àrśasānám oṣati
08.012.09	c	agnír váneva sāsahíḥ prá vāvr̥dhe
08.012.10	a	iyáṁ ta r̥tvíyāvatī dhītír eti návīyasī
08.012.10	c	saparyántī purupriyā́ mímīta ít
08.012.11	a	gárbho yajñásya devayúḥ krátum punīta ānuṣák
08.012.11	c	stómair índrasya vāvr̥dhe mímīta ít
08.012.12	a	sanír mitrásya papratha índraḥ sómasya pītáye
08.012.12	c	prā́cī vā́śīva sunvaté mímīta ít
08.012.13	a	yáṁ víprā ukthávāhaso 'bhipramandúr āyávaḥ
08.012.13	c	ghr̥táṁ ná pipya āsány r̥tásya yát
08.012.14	a	utá svarā́je áditi stómam índrāya jījanat
08.012.14	c	purupraśastám ūtáya r̥tásya yát
08.012.15	a	abhí váhnaya ūtáyé 'nūṣata práśastaye
08.012.15	c	ná deva vívratā hárī r̥tásya yát
08.012.16	a	yát sómam indra víṣṇavi yád vā gha tritá āptyé
08.012.16	c	yád vā marútsu mándase sám índubhiḥ
08.012.17	a	yád vā śakra parāváti samudré ádhi mándase
08.012.17	c	asmā́kam ít suté raṇā sám índubhiḥ
08.012.18	a	yád vā́si sunvató vr̥dhó yájamānasya satpate
08.012.18	c	ukthé vā yásya ráṇyasi sám índubhiḥ
08.012.19	a	deváṁ devaṁ vó 'vasa índram indraṁ gr̥ṇīṣáṇi
08.012.19	c	ádhā yajñā́ya turváṇe vy āā̀naśuḥ
08.012.20	a	yajñébhir yajñávāhasaṁ sómebhiḥ somapā́tamam
08.012.20	c	hótrābhir índraṁ vāvr̥dhur vy āā̀naśuḥ
08.012.21	a	mahī́r asya práṇītayaḥ pūrvī́r utá práśastayaḥ
08.012.21	c	víśvā vásūni dāśúṣe vy āā̀naśuḥ
08.012.22	a	índraṁ vr̥trā́ya hántave devā́so dadhire puráḥ
08.012.22	c	índraṁ vā́ṇīr anūṣatā sám ójase
08.012.23	a	mahā́ntam mahinā́ vayáṁ stómebhir havanaśrútam
08.012.23	c	arkaír abhí prá ṇonumaḥ sám ójase
08.012.24	a	ná yáṁ viviktó ródasī nā́ntárikṣāṇi vajríṇam
08.012.24	c	ámād íd asya titviṣe sám ójasaḥ
08.012.25	a	yád indra pr̥tanā́jye devā́s tvā dadhiré puráḥ
08.012.25	c	ā́d ít te haryatā́ hárī vavakṣatuḥ
08.012.26	a	yadā́ vr̥tráṁ nadīvŕ̥taṁ śávasā vajrinn ávadhīḥ
08.012.26	c	ā́d ít te haryatā́ hárī vavakṣatuḥ
08.012.27	a	yadā́ te víṣṇur ójasā trī́ṇi padā́ vicakramé
08.012.27	c	ā́d ít te haryatā́ hárī vavakṣatuḥ
08.012.28	a	yadā́ te haryatā́ hárī vāvr̥dhā́te divé dive
08.012.28	c	ā́d ít te víśvā bhúvanāni yemire
08.012.29	a	yadā́ te mā́rutīr víśas túbhyam indra niyemiré
08.012.29	c	ā́d ít te víśvā bhúvanāni yemire
08.012.30	a	yadā́ sū́ryam amúṁ diví śukráṁ jyótir ádhārayaḥ
08.012.30	c	ā́d ít te víśvā bhúvanāni yemire
08.012.31	a	imā́ṁ ta indra suṣṭutíṁ vípra iyarti dhītíbhiḥ
08.012.31	c	jāmím padéva pípratīm prā́dhvaré
08.012.32	a	yád asya dhā́mani priyé samīcīnā́so ásvaran
08.012.32	c	nā́bhā yajñásya dohánā prā́dhvaré
08.012.33	a	suvī́ryaṁ sváśvyaṁ sugávyam indra daddhi naḥ
08.012.33	c	hóteva pūrvácittaye prā́dhvaré
08.013.01	a	índraḥ sutéṣu sómeṣu krátum punīta ukthyàm
08.013.01	c	vidé vr̥dhásya dákṣaso mahā́n hí ṣáḥ
08.013.02	a	sá prathamé vyòmani devā́nāṁ sádane vr̥dháḥ
08.013.02	c	supāráḥ suśrávastamaḥ sám apsujít
08.013.03	a	tám ahve vā́jasātaya índram bhárāya śuṣmíṇam
08.013.03	c	bhávā naḥ sumné ántamaḥ sákhā vr̥dhé
08.013.04	a	iyáṁ ta indra girvaṇo rātíḥ kṣarati sunvatáḥ
08.013.04	c	mandānó asyá barhíṣo ví rājasi
08.013.05	a	nūnáṁ tád indra daddhi no yát tvā sunvánta ī́mahe
08.013.05	c	rayíṁ naś citrám ā́ bharā svarvídam
08.013.06	a	stotā́ yát te vícarṣaṇir atipraśardháyad gíraḥ
08.013.06	c	vayā́ ivā́nu rohate juṣánta yát
08.013.07	a	pratnaváj janayā gíraḥ śr̥ṇudhī́ jaritúr hávam
08.013.07	c	máde made vavakṣithā sukŕ̥tvane
08.013.08	a	krī́ḷanty asya sūnŕ̥tā ā́po ná pravátā yatī́ḥ
08.013.08	c	ayā́ dhiyā́ yá ucyáte pátir diváḥ
08.013.09	a	utó pátir yá ucyáte kr̥ṣṭīnā́m éka íd vaśī́
08.013.09	c	namovr̥dhaír avasyúbhiḥ suté raṇa
08.013.10	a	stuhí śrutáṁ vipaścítaṁ hárī yásya prasakṣíṇā
08.013.10	c	gántārā dāśúṣo gr̥háṁ namasvínaḥ
08.013.11	a	tūtujānó mahematé 'śvebhiḥ pruṣitápsubhiḥ
08.013.11	c	ā́ yāhi yajñám āśúbhiḥ śám íd dhí te
08.013.12	a	índra śaviṣṭha satpate rayíṁ gr̥ṇátsu dhāraya
08.013.12	c	śrávaḥ sūríbhyo amŕ̥taṁ vasutvanám
08.013.13	a	háve tvā sū́ra údite háve madhyáṁdine diváḥ
08.013.13	c	juṣāṇá indra sáptibhir na ā́ gahi
08.013.14	a	ā́ tū́ gahi prá tú drava mátsvā sutásya gómataḥ
08.013.14	c	tántuṁ tanuṣva pūrvyáṁ yáthā vidé
08.013.15	a	yác chakrā́si parāváti yád arvāváti vr̥trahan
08.013.15	c	yád vā samudré ándhaso 'vitéd asi
08.013.16	a	índraṁ vardhantu no gíra índraṁ sutā́sa índavaḥ
08.013.16	c	índre havíṣmatīr víśo arāṇiṣuḥ
08.013.17	a	tám íd víprā avasyávaḥ pravátvatībhir ūtíbhiḥ
08.013.17	c	índraṁ kṣoṇī́r avardhayan vayā́ iva
08.013.18	a	tríkadrukeṣu cétanaṁ devā́so yajñám atnata
08.013.18	c	tám íd vardhantu no gíraḥ sadā́vr̥dham
08.013.19	a	stotā́ yát te ánuvrata ukthā́ny r̥tuthā́ dadhé
08.013.19	c	śúciḥ pāvaká ucyate só ádbhutaḥ
08.013.20	a	tád íd rudrásya cetati yahvám pratnéṣu dhā́masu
08.013.20	c	máno yátrā ví tád dadhúr vícetasaḥ
08.013.21	a	yádi me sakhyám āvára imásya pāhy ándhasaḥ
08.013.21	c	yéna víśvā áti dvíṣo átārima
08.013.22	a	kadā́ ta indra girvaṇa stotā́ bhavāti śáṁtamaḥ
08.013.22	c	kadā́ no gávye áśvye vásau dadhaḥ
08.013.23	a	utá te súṣṭutā hárī vŕ̥ṣaṇā vahato rátham
08.013.23	c	ajuryásya madíntamaṁ yám ī́mahe
08.013.24	a	tám īmahe puruṣṭutáṁ yahvám pratnā́bhir ūtíbhiḥ
08.013.24	c	ní barhíṣi priyé sadad ádha dvitā́
08.013.25	a	várdhasvā sú puruṣṭuta ŕ̥ṣiṣṭutābhir ūtíbhiḥ
08.013.25	c	dhukṣásva pipyúṣīm íṣam ávā ca naḥ
08.013.26	a	índra tvám avitéd asītthā́ stuvató adrivaḥ
08.013.26	c	r̥tā́d iyarmi te dhíyam manoyújam
08.013.27	a	ihá tyā́ sadhamā́dyā yujānáḥ sómapītaye
08.013.27	c	hárī indra pratádvasū abhí svara
08.013.28	a	abhí svarantu yé táva rudrā́saḥ sakṣata śríyam
08.013.28	c	utó marútvatīr víśo abhí práyaḥ
08.013.29	a	imā́ asya prátūrtayaḥ padáṁ juṣanta yád diví
08.013.29	c	nā́bhā yajñásya sáṁ dadhur yáthā vidé
08.013.30	a	ayáṁ dīrghā́ya cákṣase prā́ci prayaty àdhvaré
08.013.30	c	mímīte yajñám ānuṣág vicákṣya
08.013.31	a	vŕ̥ṣāyám indra te rátha utó te vŕ̥ṣaṇā hárī
08.013.31	c	vŕ̥ṣā tváṁ śatakrato vŕ̥ṣā hávaḥ
08.013.32	a	vŕ̥ṣā grā́vā vŕ̥ṣā mádo vŕ̥ṣā sómo ayáṁ sutáḥ
08.013.32	c	vŕ̥ṣā yajñó yám ínvasi vŕ̥ṣā hávaḥ
08.013.33	a	vŕ̥ṣā tvā vŕ̥ṣaṇaṁ huve vájriñ citrā́bhir ūtíbhiḥ
08.013.33	c	vāvántha hí prátiṣṭutiṁ vŕ̥ṣā hávaḥ
08.014.01	a	yád indrāháṁ yáthā tvám ī́śīya vásva éka ít
08.014.01	c	stotā́ me góṣakhā syāt
08.014.02	a	śíkṣeyam asmai dítseyaṁ śácīpate manīṣíṇe
08.014.02	c	yád aháṁ gópatiḥ syā́m
08.014.03	a	dhenúṣ ṭa indra sūnŕ̥tā yájamānāya sunvaté
08.014.03	c	gā́m áśvam pipyúṣī duhe
08.014.04	a	ná te vartā́sti rā́dhasa índra devó ná mártyaḥ
08.014.04	c	yád dítsasi stutó maghám
08.014.05	a	yajñá índram avardhayad yád bhū́miṁ vy ávartayat
08.014.05	c	cakrāṇá opaśáṁ diví
08.014.06	a	vāvr̥dhānásya te vayáṁ víśvā dhánāni jigyúṣaḥ
08.014.06	c	ūtím indrā́ vr̥ṇīmahe
08.014.07	a	vy àntárikṣam atiran máde sómasya rocanā́
08.014.07	c	índro yád ábhinad valám
08.014.08	a	úd gā́ ājad áṅgirobhya āvíṣ kr̥ṇván gúhā satī́ḥ
08.014.08	c	arvā́ñcaṁ nunude valám
08.014.09	a	índreṇa rocanā́ divó dr̥ḷhā́ni dr̥ṁhitā́ni ca
08.014.09	c	sthirā́ṇi ná parāṇúde
08.014.10	a	apā́m ūrmír mádann iva stóma indrājirāyate
08.014.10	c	ví te mádā arājiṣuḥ
08.014.11	a	tváṁ hí stomavárdhana índrā́sy ukthavárdhanaḥ
08.014.11	c	stotr̥r̥ṇā́m utá bhadrakŕ̥t
08.014.12	a	índram ít keśínā hárī somapéyāya vakṣataḥ
08.014.12	c	úpa yajñáṁ surā́dhasam
08.014.13	a	apā́m phénena námuceḥ śíra indród avartayaḥ
08.014.13	c	víśvā yád ájaya spŕ̥dhaḥ
08.014.14	a	māyā́bhir utsísr̥psata índra dyā́m ārúrukṣataḥ
08.014.14	c	áva dásyūm̐r adhūnuthāḥ
08.014.15	a	asunvā́m indra saṁsádaṁ víṣūcīṁ vy ànāśayaḥ
08.014.15	c	somapā́ úttaro bhávan
08.015.01	a	tám v abhí prá gāyata puruhūtám puruṣṭutám
08.015.01	c	índraṁ gīrbhís taviṣám ā́ vivāsata
08.015.02	a	yásya dvibárhaso br̥hát sáho dādhā́ra ródasī
08.015.02	c	girī́m̐r ájrām̐ apáḥ svàr vr̥ṣatvanā́
08.015.03	a	sá rājasi puruṣṭutam̐ éko vr̥trā́ṇi jighnase
08.015.03	c	índra jaítrā śravasyāā̀ ca yántave
08.015.04	a	táṁ te mádaṁ gr̥ṇīmasi vŕ̥ṣaṇam pr̥tsú sāsahím
08.015.04	c	ulokakr̥tnúm adrivo hariśríyam
08.015.05	a	yéna jyótīṁṣy āyáve mánave ca vivéditha
08.015.05	c	mandānó asyá barhíṣo ví rājasi
08.015.06	a	tád adyā́ cit ta ukthínó 'nu ṣṭuvanti pūrváthā
08.015.06	c	vŕ̥ṣapatnīr apó jayā divé dive
08.015.07	a	táva tyád indriyám br̥hát táva śúṣmam utá krátum
08.015.07	c	vájraṁ śiśāti dhiṣáṇā váreṇyam
08.015.08	a	táva dyaúr indra paúṁsyam pr̥thivī́ vardhati śrávaḥ
08.015.08	c	tvā́m ā́paḥ párvatāsaś ca hinvire
08.015.09	a	tvā́ṁ víṣṇur br̥hán kṣáyo mitró gr̥ṇāti váruṇaḥ
08.015.09	c	tvā́ṁ śárdho madaty ánu mā́rutam
08.015.10	a	tváṁ vŕ̥ṣā jánānām máṁhiṣṭha indra jajñiṣe
08.015.10	c	satrā́ víśvā svapatyā́ni dadhiṣe
08.015.11	a	satrā́ tvám puruṣṭutam̐ éko vr̥trā́ṇi tośase
08.015.11	c	nā́nyá índrāt káraṇam bhū́ya invati
08.015.12	a	yád indra manmaśás tvā nā́nā hávanta ūtáye
08.015.12	c	asmā́kebhir nŕ̥bhir átrā svàr jaya
08.015.13	a	áraṁ kṣáyāya no mahé víśvā rūpā́ṇy āviśán
08.015.13	c	índraṁ jaítrāya harṣayā śácīpátim
08.016.01	a	prá samrā́jaṁ carṣaṇīnā́m índraṁ stotā návyaṁ gīrbhíḥ
08.016.01	c	náraṁ nr̥ṣā́ham máṁhiṣṭham
08.016.02	a	yásminn ukthā́ni ráṇyanti víśvāni ca śravasyāā̀
08.016.02	c	apā́m ávo ná samudré
08.016.03	a	táṁ suṣṭutyā́ vivāse jyeṣṭharā́jam bháre kr̥tnúm
08.016.03	c	mahó vājínaṁ saníbhyaḥ
08.016.04	a	yásyā́nūnā gabhīrā́ mádā urávas tárutrāḥ
08.016.04	c	harṣumántaḥ śū́rasātau
08.016.05	a	tám íd dháneṣu hitéṣv adhivākā́ya havante
08.016.05	c	yéṣām índras té jayanti
08.016.06	a	tám íc cyautnaír ā́ryanti táṁ kr̥tébhiś carṣaṇáyaḥ
08.016.06	c	eṣá índro varivaskŕ̥t
08.016.07	a	índro brahméndra ŕ̥ṣir índraḥ purū́ puruhūtáḥ
08.016.07	c	mahā́n mahī́bhiḥ śácībhiḥ
08.016.08	a	sá stómyaḥ sá hávyaḥ satyáḥ sátvā tuvikūrmíḥ
08.016.08	c	ékaś cit sánn abhíbhūtiḥ
08.016.09	a	tám arkébhis táṁ sā́mabhis táṁ gāyatraíś carṣaṇáyaḥ
08.016.09	c	índraṁ vardhanti kṣitáyaḥ
08.016.10	a	praṇetā́raṁ vásyo áchā kártāraṁ jyótiḥ samátsu
08.016.10	c	sāsahvā́ṁsaṁ yudhā́mítrān
08.016.11	a	sá naḥ pápriḥ pārayāti svastí nāvā́ puruhūtáḥ
08.016.11	c	índro víśvā áti dvíṣaḥ
08.016.12	a	sá tváṁ na indra vā́jebhir daśasyā́ ca gātuyā́ ca
08.016.12	c	áchā ca naḥ sumnáṁ neṣi
08.017.01	a	ā́ yāhi suṣumā́ hí ta índra sómam píbā imám
08.017.01	c	édám barhíḥ sado máma
08.017.02	a	ā́ tvā brahmayújā hárī váhatām indra keśínā
08.017.02	c	úpa bráhmāṇi naḥ śr̥ṇu
08.017.03	a	brahmā́ṇas tvā vayáṁ yujā́ somapā́m indra somínaḥ
08.017.03	c	sutā́vanto havāmahe
08.017.04	a	ā́ no yāhi sutā́vato 'smā́kaṁ suṣṭutī́r úpa
08.017.04	c	píbā sú śiprinn ándhasaḥ
08.017.05	a	ā́ te siñcāmi kukṣyór ánu gā́trā ví dhāvatu
08.017.05	c	gr̥bhāyá jihváyā mádhu
08.017.06	a	svādúṣ ṭe astu saṁsúde mádhumān tanvè táva
08.017.06	c	sómaḥ śám astu te hr̥dé
08.017.07	a	ayám u tvā vicarṣaṇe jánīr ivābhí sáṁvr̥taḥ
08.017.07	c	prá sóma indra sarpatu
08.017.08	a	tuvigrī́vo vapódaraḥ subāhúr ándhaso máde
08.017.08	c	índro vr̥trā́ṇi jighnate
08.017.09	a	índra préhi purás tváṁ víśvasyéśāna ójasā
08.017.09	c	vr̥trā́ṇi vr̥trahañ jahi
08.017.10	a	dīrghás te astv aṅkuśó yénā vásu prayáchasi
08.017.10	c	yájamānāya sunvaté
08.017.11	a	ayáṁ ta indra sómo nípūto ádhi barhíṣi
08.017.11	c	éhīm asyá drávā píba
08.017.12	a	śā́cigo śā́cipūjanāyáṁ ráṇāya te sutáḥ
08.017.12	c	ā́khaṇḍala prá hūyase
08.017.13	a	yás te śr̥ṅgavr̥ṣo napāt práṇapāt kuṇḍapā́yyaḥ
08.017.13	c	ny àsmin dadhra ā́ mánaḥ
08.017.14	a	vā́stoṣ pate dhruvā́ sthū́ṇā́ṁsatraṁ somyā́nām
08.017.14	c	drapsó bhettā́ purā́ṁ śáśvatīnām índro múnīnāṁ sákhā
08.017.15	a	pŕ̥dākusānur yajató gavéṣaṇa ékaḥ sánn abhí bhū́yasaḥ
08.017.15	c	bhū́rṇim áśvaṁ nayat tujā́ puró gr̥bhéndraṁ sómasya pītáye
08.018.01	a	idáṁ ha nūnám eṣāṁ sumnám bhikṣeta mártyaḥ
08.018.01	c	ādityā́nām ápūrvyaṁ sávīmani
08.018.02	a	anarvā́ṇo hy èṣām pánthā ādityā́nām
08.018.02	c	ádabdhāḥ sánti pāyávaḥ sugevŕ̥dhaḥ
08.018.03	a	tát sú naḥ savitā́ bhágo váruṇo mitró aryamā́
08.018.03	c	śárma yachantu saprátho yád ī́mahe
08.018.04	a	devébhir devy adité 'riṣṭabharmann ā́ gahi
08.018.04	c	smát sūríbhiḥ purupriye suśármabhiḥ
08.018.05	a	té hí putrā́so áditer vidúr dvéṣāṁsi yótave
08.018.05	c	aṁhóś cid urucákrayo 'nehásaḥ
08.018.06	a	áditir no dívā paśúm áditir náktam ádvayāḥ
08.018.06	c	áditiḥ pātv áṁhasaḥ sadā́vr̥dhā
08.018.07	a	utá syā́ no dívā matír áditir ūtyā́ gamat
08.018.07	c	sā́ śáṁtāti máyas karad ápa srídhaḥ
08.018.08	a	utá tyā́ daívyā bhiṣájā śáṁ naḥ karato aśvínā
08.018.08	c	yuyuyā́tām itó rápo ápa srídhaḥ
08.018.09	a	śám agnír agníbhiḥ karac cháṁ nas tapatu sū́ryaḥ
08.018.09	c	śáṁ vā́to vātv arapā́ ápa srídhaḥ
08.018.10	a	ápā́mīvām ápa srídham ápa sedhata durmatím
08.018.10	c	ā́dityāso yuyótanā no áṁhasaḥ
08.018.11	a	yuyótā śárum asmád ā́m̐ ā́dityāsa utā́matim
08.018.11	c	ŕ̥dhag dvéṣaḥ kr̥ṇuta viśvavedasaḥ
08.018.12	a	tát sú naḥ śárma yachatā́dityā yán múmocati
08.018.12	c	énasvantaṁ cid énasaḥ sudānavaḥ
08.018.13	a	yó naḥ káś cid rírikṣati rakṣastvéna mártyaḥ
08.018.13	c	svaíḥ ṣá évai ririṣīṣṭa yúr jánaḥ
08.018.14	a	sám ít tám aghám aśnavad duḥśáṁsam mártyaṁ ripúm
08.018.14	c	yó asmatrā́ durháṇāvām̐ úpa dvayúḥ
08.018.15	a	pākatrā́ sthana devā hr̥tsú jānītha mártyam
08.018.15	c	úpa dvayúṁ cā́dvayuṁ ca vasavaḥ
08.018.16	a	ā́ śárma párvatānām ótā́pā́ṁ vr̥ṇīmahe
08.018.16	c	dyā́vākṣāmāré asmád rápas kr̥tam
08.018.17	a	té no bhadréṇa śármaṇā yuṣmā́kaṁ nāvā́ vasavaḥ
08.018.17	c	áti víśvāni duritā́ pipartana
08.018.18	a	tucé tánāya tát sú no drā́ghīya ā́yur jīváse
08.018.18	c	ā́dityāsaḥ sumahasaḥ kr̥ṇótana
08.018.19	a	yajñó hīḷó vo ántara ā́dityā ásti mr̥ḷáta
08.018.19	c	yuṣmé íd vo ápi ṣmasi sajātyè
08.018.20	a	br̥hád várūtham marútāṁ deváṁ trātā́ram aśvínā
08.018.20	c	mitrám īmahe váruṇaṁ svastáye
08.018.21	a	anehó mitrāryaman nr̥vád varuṇa śáṁsyam
08.018.21	c	trivárūtham maruto yanta naś chardíḥ
08.018.22	a	yé cid dhí mr̥tyúbandhava ā́dityā mánavaḥ smási
08.018.22	c	prá sū́ na ā́yur jīváse tiretana
08.019.01	a	táṁ gūrdhayā svàrṇaraṁ devā́so devám aratíṁ dadhanvire
08.019.01	c	devatrā́ havyám óhire
08.019.02	a	víbhūtarātiṁ vipra citráśociṣam agním īḷiṣva yantúram
08.019.02	c	asyá médhasya somyásya sobhare prém adhvarā́ya pū́rvyam
08.019.03	a	yájiṣṭhaṁ tvā vavr̥mahe deváṁ devatrā́ hótāram ámartyam
08.019.03	c	asyá yajñásya sukrátum
08.019.04	a	ūrjó nápātaṁ subhágaṁ sudī́ditim agníṁ śréṣṭhaśociṣam
08.019.04	c	sá no mitrásya váruṇasya só apā́m ā́ sumnáṁ yakṣate diví
08.019.05	a	yáḥ samídhā yá ā́hutī yó védena dadā́śa márto agnáye
08.019.05	c	yó námasā svadhvaráḥ
08.019.06	a	tásyéd árvanto raṁhayanta āśávas tásya dyumnítamaṁ yáśaḥ
08.019.06	c	ná tám áṁho devákr̥taṁ kútaś caná ná mártyakr̥taṁ naśat
08.019.07	a	svagnáyo vo agníbhiḥ syā́ma sūno sahasa ūrjām pate
08.019.07	c	suvī́ras tvám asmayúḥ
08.019.08	a	praśáṁsamāno átithir ná mitríyo 'gnī́ rátho ná védyaḥ
08.019.08	c	tvé kṣémāso ápi santi sādhávas tváṁ rā́jā rayīṇā́m
08.019.09	a	só addhā́ dāśvàdhvaró 'gne mártaḥ subhaga sá praśáṁsyaḥ
08.019.09	c	sá dhībhír astu sánitā
08.019.10	a	yásya tvám ūrdhvó adhvarā́ya tíṣṭhasi kṣayádvīraḥ sá sādhate
08.019.10	c	só árvadbhiḥ sánitā sá vipanyúbhiḥ sá śū́raiḥ sánitā kr̥tám
08.019.11	a	yásyāgnír vápur gr̥hé stómaṁ cáno dádhīta viśvávāryaḥ
08.019.11	c	havyā́ vā véviṣad víṣaḥ
08.019.12	a	víprasya vā stuvatáḥ sahaso yaho makṣū́tamasya rātíṣu
08.019.12	c	avódevam upárimartyaṁ kr̥dhi váso vividúṣo vácaḥ
08.019.13	a	yó agníṁ havyádātibhir námobhir vā sudákṣam āvívāsati
08.019.13	c	girā́ vājiráśociṣam
08.019.14	a	samídhā yó níśitī dā́śad áditiṁ dhā́mabhir asya mártyaḥ
08.019.14	c	víśvét sá dhībhíḥ subhágo jánām̐ áti dyumnaír udná iva tāriṣat
08.019.15	a	tád agne dyumnám ā́ bhara yát sāsáhat sádane káṁ cid atríṇam
08.019.15	c	manyúṁ jánasya dūḍhyàḥ
08.019.16	a	yéna cáṣṭe váruṇo mitró aryamā́ yéna nā́satyā bhágaḥ
08.019.16	c	vayáṁ tát te śávasā gātuvíttamā índratvotā vidhemahi
08.019.17	a	té ghéd agne svādhyò yé tvā vipra nidadhiré nr̥cákṣasam
08.019.17	c	víprāso deva sukrátum
08.019.18	a	tá íd védiṁ subhaga tá ā́hutiṁ té sótuṁ cakrire diví
08.019.18	c	tá íd vā́jebhir jigyur mahád dhánaṁ yé tvé kā́maṁ nyeriré
08.019.19	a	bhadró no agnír ā́huto bhadrā́ rātíḥ subhaga bhadró adhvaráḥ
08.019.19	c	bhadrā́ utá práśastayaḥ
08.019.20	a	bhadrám mánaḥ kr̥ṇuṣva vr̥tratū́rye yénā samátsu sāsáhaḥ
08.019.20	c	áva sthirā́ tanuhi bhū́ri śárdhatāṁ vanémā te abhíṣṭibhiḥ
08.019.21	a	ī́ḷe girā́ mánurhitaṁ yáṁ devā́ dūtám aratíṁ nyeriré
08.019.21	c	yájiṣṭhaṁ havyavā́hanam
08.019.22	a	tigmájambhāya táruṇāya rā́jate práyo gāyasy agnáye
08.019.22	c	yáḥ piṁśáte sūnŕ̥tābhiḥ suvī́ryam agnír ghr̥tébhir ā́hutaḥ
08.019.23	a	yádī ghr̥tébhir ā́huto vā́śīm agnír bhárata úc cā́va ca
08.019.23	c	ásura iva nirṇíjam
08.019.24	a	yó havyā́ny aírayatā mánurhito devá āsā́ sugandhínā
08.019.24	c	vívāsate vā́ryāṇi svadhvaró hótā devó ámartyaḥ
08.019.25	a	yád agne mártyas tváṁ syā́m ahám mitramaho ámartyaḥ
08.019.25	c	sáhasaḥ sūnav āhuta
08.019.26	a	ná tvā rāsīyābhíśastaye vaso ná pāpatvā́ya santya
08.019.26	c	ná me stotā́matīvā́ ná dúrhitaḥ syā́d agne ná pāpáyā
08.019.27	a	pitúr ná putráḥ súbhr̥to duroṇá ā́ devā́m̐ etu prá ṇo havíḥ
08.019.28	a	távāhám agna ūtíbhir nédiṣṭhābhiḥ saceya jóṣam ā́ vaso
08.019.28	c	sádā devásya mártyaḥ
08.019.29	a	táva krátvā saneyaṁ táva rātíbhir ágne táva práśastibhiḥ
08.019.29	c	tvā́m íd āhuḥ prámatiṁ vaso mámā́gne hárṣasva dā́tave
08.019.30	a	prá só agne távotíbhiḥ suvī́rābhis tirate vā́jabharmabhiḥ
08.019.30	c	yásya tváṁ sakhyám āváraḥ
08.019.31	a	táva drapsó nī́lavān vāśá r̥tvíya índhānaḥ siṣṇav ā́ dade
08.019.31	c	tvám mahīnā́m uṣásām asi priyáḥ kṣapó vástuṣu rājasi
08.019.32	a	tám ā́ganma sóbharayaḥ sahásramuṣkaṁ svabhiṣṭím ávase
08.019.32	c	samrā́jaṁ trā́sadasyavam
08.019.33	a	yásya te agne anyé agnáya upakṣíto vayā́ iva
08.019.33	c	vípo ná dyumnā́ ní yuve jánānāṁ táva kṣatrā́ṇi vardháyan
08.019.34	a	yám ādityāso adruhaḥ pāráṁ náyatha mártyam
08.019.34	c	maghónāṁ víśveṣāṁ sudānavaḥ
08.019.35	a	yūyáṁ rājānaḥ káṁ cic carṣaṇīsahaḥ kṣáyantam mā́nuṣām̐ ánu
08.019.35	c	vayáṁ té vo váruṇa mítrā́ryaman syā́méd r̥tásya rathyàḥ
08.019.36	a	ádān me paurukutsyáḥ pañcāśátaṁ trasádasyur vadhū́nām
08.019.36	c	máṁhiṣṭho aryáḥ sátpatiḥ
08.019.37	a	utá me prayíyor vayíyoḥ suvā́stvā ádhi túgvani
08.019.37	c	tisr̥r̥ṇā́ṁ saptatīnā́ṁ śyāváḥ praṇetā́ bhuvad vásur díyānām pátiḥ
08.020.01	a	ā́ gantā mā́ riṣaṇyata prásthāvāno mā́pa sthātā samanyavaḥ
08.020.01	c	sthirā́ cin namayiṣṇavaḥ
08.020.02	a	vīḷupavíbhir maruta r̥bhukṣaṇa ā́ rudrāsaḥ sudītíbhiḥ
08.020.02	c	iṣā́ no adyā́ gatā puruspr̥ho yajñám ā́ sobharīyávaḥ
08.020.03	a	vidmā́ hí rudríyāṇāṁ śúṣmam ugrám marútāṁ śímīvatām
08.020.03	c	víṣṇor eṣásya mīḷhúṣām
08.020.04	a	ví dvīpā́ni pā́patan tíṣṭhad duchúnobhé yujanta ródasī
08.020.04	c	prá dhánvāny airata śubhrakhādayo yád éjatha svabhānavaḥ
08.020.05	a	ácyutā cid vo ájmann ā́ nā́nadati párvatāso vánaspátiḥ
08.020.05	c	bhū́mir yā́meṣu rejate
08.020.06	a	ámāya vo maruto yā́tave dyaúr jíhīta úttarā br̥hát
08.020.06	c	yátrā náro dédiśate tanū́ṣv ā́ tvákṣāṁsi bāhvòjasaḥ
08.020.07	a	svadhā́m ánu śríyaṁ náro máhi tveṣā́ ámavanto vŕ̥ṣapsavaḥ
08.020.07	c	váhante áhrutapsavaḥ
08.020.08	a	góbhir vāṇó ajyate sóbharīṇāṁ ráthe kóśe hiraṇyáye
08.020.08	c	góbandhavaḥ sujātā́sa iṣé bhujé mahā́nto na spárase nú
08.020.09	a	práti vo vr̥ṣadañjayo vŕ̥ṣṇe śárdhāya mā́rutāya bharadhvam
08.020.09	c	havyā́ vŕ̥ṣaprayāvṇe
08.020.10	a	vr̥ṣaṇaśvéna maruto vŕ̥ṣapsunā ráthena vŕ̥ṣanābhinā
08.020.10	c	ā́ śyenā́so ná pakṣíṇo vŕ̥thā naro havyā́ no vītáye gata
08.020.11	a	samānám añjy èṣāṁ ví bhrājante rukmā́so ádhi bāhúṣu
08.020.11	c	dávidyutaty r̥ṣṭáyaḥ
08.020.12	a	tá ugrā́so vŕ̥ṣaṇa ugrábāhavo nákiṣ ṭanū́ṣu yetire
08.020.12	c	sthirā́ dhánvāny ā́yudhā rátheṣu vó 'nīkeṣv ádhi śríyaḥ
08.020.13	a	yéṣām árṇo ná saprátho nā́ma tveṣáṁ śáśvatām ékam íd bhujé
08.020.13	c	váyo ná pítryaṁ sáhaḥ
08.020.14	a	tā́n vandasva marútas tā́m̐ úpa stuhi téṣāṁ hí dhúnīnām
08.020.14	c	arā́ṇāṁ ná caramás tád eṣāṁ dānā́ mahnā́ tád eṣām
08.020.15	a	subhágaḥ sá va ūtíṣv ā́sa pū́rvāsu maruto vyùṣṭiṣu
08.020.15	c	yó vā nūnám utā́sati
08.020.16	a	yásya vā yūyám práti vājíno nara ā́ havyā́ vītáye gathá
08.020.16	c	abhí ṣá dyumnaír utá vā́jasātibhiḥ sumnā́ vo dhūtayo naśat
08.020.17	a	yáthā rudrásya sūnávo divó váśanty ásurasya vedhásaḥ
08.020.17	c	yúvānas táthéd asat
08.020.18	a	yé cā́rhanti marútaḥ sudā́navaḥ smán mīḷhúṣaś cáranti yé
08.020.18	c	átaś cid ā́ na úpa vásyasā hr̥dā́ yúvāna ā́ vavr̥dhvam
08.020.19	a	yū́na ū ṣú náviṣṭhayā vŕ̥ṣṇaḥ pāvakā́m̐ abhí sobhare girā́
08.020.19	c	gā́ya gā́ iva cárkr̥ṣat
08.020.20	a	sāhā́ yé sánti muṣṭihéva hávyo víśvāsu pr̥tsú hótr̥ṣu
08.020.20	c	vŕ̥ṣṇaś candrā́n ná suśrávastamān girā́ vándasva marúto áha
08.020.21	a	gā́vaś cid ghā samanyavaḥ sajātyèna marutaḥ sábandhavaḥ
08.020.21	c	rihaté kakúbho mitháḥ
08.020.22	a	mártaś cid vo nr̥tavo rukmavakṣasa úpa bhrātr̥tvám ā́yati
08.020.22	c	ádhi no gāta marutaḥ sádā hí va āpitvám ásti nídhruvi
08.020.23	a	máruto mā́rutasya na ā́ bheṣajásya vahatā sudānavaḥ
08.020.23	c	yūyáṁ sakhāyaḥ saptayaḥ
08.020.24	a	yā́bhiḥ síndhum ávatha yā́bhis tū́rvatha yā́bhir daśasyáthā krívim
08.020.24	c	máyo no bhūtotíbhir mayobhuvaḥ śivā́bhir asacadviṣaḥ
08.020.25	a	yát síndhau yád ásiknyāṁ yát samudréṣu marutaḥ subarhiṣaḥ
08.020.25	c	yát párvateṣu bheṣajám
08.020.26	a	víśvam páśyanto bibhr̥thā tanū́ṣv ā́ ténā no ádhi vocata
08.020.26	c	kṣamā́ rápo maruta ā́turasya na íṣkartā víhrutam púnaḥ
08.021.01	a	vayám u tvā́m apūrvya sthūráṁ ná kác cid bháranto 'vasyávaḥ
08.021.01	c	vā́je citráṁ havāmahe
08.021.02	a	úpa tvā kármann ūtáye sá no yúvográś cakrāma yó dhr̥ṣát
08.021.02	c	tvā́m íd dhy àvitā́raṁ vavr̥máhe sákhāya indra sānasím
08.021.03	a	ā́ yāhīmá índavó 'śvapate gópata úrvarāpate
08.021.03	c	sómaṁ somapate piba
08.021.04	a	vayáṁ hí tvā bándhumantam abandhávo víprāsa indra yemimá
08.021.04	c	yā́ te dhā́māni vr̥ṣabha tébhir ā́ gahi víśvebhiḥ sómapītaye
08.021.05	a	sī́dantas te váyo yathā góśrīte mádhau madiré vivákṣaṇe
08.021.05	c	abhí tvā́m indra nonumaḥ
08.021.06	a	áchā ca tvainā́ námasā vádāmasi kím múhuś cid ví dīdhayaḥ
08.021.06	c	sánti kā́māso harivo dadíṣ ṭváṁ smó vayáṁ sánti no dhíyaḥ
08.021.07	a	nū́tnā íd indra te vayám ūtī́ abhūma nahí nū́ te adrivaḥ
08.021.07	c	vidmā́ purā́ párīṇasaḥ
08.021.08	a	vidmā́ sakhitvám utá śūra bhojyàm ā́ te tā́ vajrinn īmahe
08.021.08	c	utó samasminn ā́ śiśīhi no vaso vā́je suśipra gómati
08.021.09	a	yó na idám idam purā́ prá vásya āninā́ya tám u va stuṣe
08.021.09	c	sákhāya índram ūtáye
08.021.10	a	háryaśvaṁ sátpatiṁ carṣaṇīsáhaṁ sá hí ṣmā yó ámandata
08.021.10	c	ā́ tú naḥ sá vayati gávyam áśvyaṁ stotŕ̥bhyo maghávā śatám
08.021.11	a	tváyā ha svid yujā́ vayám práti śvasántaṁ vr̥ṣabha bruvīmahi
08.021.11	c	saṁsthé jánasya gómataḥ
08.021.12	a	jáyema kāré puruhūta kāríṇo 'bhí tiṣṭhema dūḍhyàḥ
08.021.12	c	nŕ̥bhir vr̥tráṁ hanyā́ma śūśuyā́ma cā́ver indra prá ṇo dhíyaḥ
08.021.13	a	abhrātr̥vyó anā́ tvám ánāpir indra janúṣā sanā́d asi
08.021.13	c	yudhéd āpitvám ichase
08.021.14	a	nákī revántaṁ sakhyā́ya vindase pī́yanti te surāśvàḥ
08.021.14	c	yadā́ kr̥ṇóṣi nadanúṁ sám ūhasy ā́d ít pitéva hūyase
08.021.15	a	mā́ te amājúro yathā mūrā́sa indra sakhyé tvā́vataḥ
08.021.15	c	ní ṣadāma sácā suté
08.021.16	a	mā́ te godatra nír arāma rā́dhasa índra mā́ te gr̥hāmahi
08.021.16	c	dr̥ḷhā́ cid aryáḥ prá mr̥śābhy ā́ bhara ná te dāmā́na ādábhe
08.021.17	a	índro vā ghéd íyan magháṁ sárasvatī vā subhágā dadír vásu
08.021.17	c	tváṁ vā citra dāśúṣe
08.021.18	a	cítra íd rā́jā rājakā́ íd anyaké yaké sárasvatīm ánu
08.021.18	c	parjánya iva tatánad dhí vr̥ṣṭyā́ sahásram ayútā dádat
08.022.01	a	ó tyám ahva ā́ rátham adyā́ dáṁsiṣṭham ūtáye
08.022.01	c	yám aśvinā suhavā rudravartanī ā́ sūryā́yai tastháthuḥ
08.022.02	a	pūrvāyúṣaṁ suhávam puruspŕ̥ham bhujyúṁ vā́jeṣu pū́rvyam
08.022.02	c	sacanā́vantaṁ sumatíbhiḥ sobhare vídveṣasam anehásam
08.022.03	a	ihá tyā́ purubhū́tamā devā́ námobhir aśvínā
08.022.03	c	arvācīnā́ sv ávase karāmahe gántārā dāśúṣo gr̥hám
08.022.04	a	yuvó ráthasya pári cakrám īyata īrmā́nyád vām iṣaṇyati
08.022.04	c	asmā́m̐ áchā sumatír vāṁ śubhas patī ā́ dhenúr iva dhāvatu
08.022.05	a	rátho yó vāṁ trivandhuró híraṇyābhīśur aśvinā
08.022.05	c	pári dyā́vāpr̥thivī́ bhū́ṣati śrutás téna nāsatyā́ gatam
08.022.06	a	daśasyántā mánave pūrvyáṁ diví yávaṁ vŕ̥keṇa karṣathaḥ
08.022.06	c	tā́ vām adyá sumatíbhiḥ śubhas patī áśvinā prá stuvīmahi
08.022.07	a	úpa no vājinīvasū yātám r̥tásya pathíbhiḥ
08.022.07	c	yébhis tr̥kṣíṁ vr̥ṣaṇā trāsadasyavám mahé kṣatrā́ya jínvathaḥ
08.022.08	a	ayáṁ vām ádribhiḥ sutáḥ sómo narā vr̥ṣaṇvasū
08.022.08	c	ā́ yātaṁ sómapītaye píbataṁ dāśúṣo gr̥hé
08.022.09	a	ā́ hí ruhátam aśvinā ráthe kóśe hiraṇyáye vr̥ṣaṇvasū
08.022.09	c	yuñjā́thām pī́varīr íṣaḥ
08.022.10	a	yā́bhiḥ pakthám ávatho yā́bhir ádhriguṁ yā́bhir babhrúṁ víjoṣasam
08.022.10	c	tā́bhir no makṣū́ tū́yam aśvinā́ gatam bhiṣajyátaṁ yád ā́turam
08.022.11	a	yád ádhrigāvo ádhrigū idā́ cid áhno aśvínā hávāmahe
08.022.11	c	vayáṁ gīrbhír vipanyávaḥ
08.022.12	a	tā́bhir ā́ yātaṁ vr̥ṣaṇópa me hávaṁ viśvápsuṁ viśvávāryam
08.022.12	c	iṣā́ máṁhiṣṭhā purubhū́tamā narā yā́bhiḥ kríviṁ vāvr̥dhús tā́bhir ā́ gatam
08.022.13	a	tā́v idā́ cid áhānāṁ tā́v aśvínā vándamāna úpa bruve
08.022.13	c	tā́ u námobhir īmahe
08.022.14	a	tā́v íd doṣā́ tā́ uṣási śubhás pátī tā́ yā́man rudrávartanī
08.022.14	c	mā́ no mártāya ripáve vājinīvasū paró rudrāv áti khyatam
08.022.15	a	ā́ súgmyāya súgmyam prātā́ ráthenāśvínā vā sakṣáṇī
08.022.15	c	huvé pitéva sóbharī
08.022.16	a	mánojavasā vr̥ṣaṇā madacyutā makṣuṁgamā́bhir ūtíbhiḥ
08.022.16	c	ārā́ttāc cid bhūtam asmé ávase pūrvī́bhiḥ purubhojasā
08.022.17	a	ā́ no áśvāvad aśvinā vartír yāsiṣṭam madhupātamā narā
08.022.17	c	gómad dasrā híraṇyavat
08.022.18	a	suprāvargáṁ suvī́ryaṁ suṣṭhú vā́ryam ánādhr̥ṣṭaṁ rakṣasvínā
08.022.18	c	asmínn ā́ vām āyā́ne vājinīvasū víśvā vāmā́ni dhīmahi
08.023.01	a	ī́ḷiṣvā hí pratīvyàṁ yájasva jātávedasam
08.023.01	c	cariṣṇúdhūmam ágr̥bhītaśociṣam
08.023.02	a	dāmā́naṁ viśvacarṣaṇe 'gníṁ viśvamano girā́
08.023.02	c	utá stuṣe víṣpardhaso ráthānām
08.023.03	a	yéṣām ābādhá r̥gmíya iṣáḥ pr̥kṣáś ca nigrábhe
08.023.03	c	upavídā váhnir vindate vásu
08.023.04	a	úd asya śocír asthād dīdiyúṣo vy àjáram
08.023.04	c	tápurjambhasya sudyúto gaṇaśríyaḥ
08.023.05	a	úd u tiṣṭha svadhvara stávāno devyā́ kr̥pā́
08.023.05	c	abhikhyā́ bhāsā́ br̥hatā́ śuśukvániḥ
08.023.06	a	ágne yāhí suśastíbhir havyā́ júhvāna ānuṣák
08.023.06	c	yáthā dūtó babhū́tha havyavā́hanaḥ
08.023.07	a	agníṁ vaḥ pūrvyáṁ huve hótāraṁ carṣaṇīnā́m
08.023.07	c	tám ayā́ vācā́ gr̥ṇe tám u va stuṣe
08.023.08	a	yajñébhir ádbhutakratuṁ yáṁ kr̥pā́ sūdáyanta ít
08.023.08	c	mitráṁ ná jáne súdhitam r̥tā́vani
08.023.09	a	r̥tā́vānam r̥tāyavo yajñásya sā́dhanaṁ girā́
08.023.09	c	úpo enaṁ jujuṣur námasas padé
08.023.10	a	áchā no áṅgirastamaṁ yajñā́so yantu saṁyátaḥ
08.023.10	c	hótā yó ásti vikṣv ā́ yaśástamaḥ
08.023.11	a	ágne táva tyé ajaréndhānāso br̥hád bhā́ḥ
08.023.11	c	áśvā iva vŕ̥ṣaṇas taviṣīyávaḥ
08.023.12	a	sá tváṁ na ūrjām pate rayíṁ rāsva suvī́ryam
08.023.12	c	prā́va nas toké tánaye samátsv ā́
08.023.13	a	yád vā́ u viśpátiḥ śitáḥ súprīto mánuṣo viśí
08.023.13	c	víśvéd agníḥ práti rákṣāṁsi sedhati
08.023.14	a	śruṣṭy àgne návasya me stómasya vīra viśpate
08.023.14	c	ní māyínas tápuṣā rakṣáso daha
08.023.15	a	ná tásya māyáyā caná ripúr īśīta mártyaḥ
08.023.15	c	yó agnáye dadā́śa havyádātibhiḥ
08.023.16	a	vyàśvas tvā vasuvídam ukṣaṇyúr aprīṇād ŕ̥ṣiḥ
08.023.16	c	mahó rāyé tám u tvā sám idhīmahi
08.023.17	a	uśánā kāvyás tvā ní hótāram asādayat
08.023.17	c	āyajíṁ tvā mánave jātávedasam
08.023.18	a	víśve hí tvā sajóṣaso devā́so dūtám ákrata
08.023.18	c	śruṣṭī́ deva prathamó yajñíyo bhuvaḥ
08.023.19	a	imáṁ ghā vīró amŕ̥taṁ dūtáṁ kr̥ṇvīta mártyaḥ
08.023.19	c	pāvakáṁ kr̥ṣṇávartaniṁ víhāyasam
08.023.20	a	táṁ huvema yatásrucaḥ subhā́saṁ śukráśociṣam
08.023.20	c	viśā́m agním ajáram pratnám ī́ḍyam
08.023.21	a	yó asmai havyádātibhir ā́hutim mártó 'vidhat
08.023.21	c	bhū́ri póṣaṁ sá dhatte vīrávad yáśaḥ
08.023.22	a	prathamáṁ jātávedasam agníṁ yajñéṣu pūrvyám
08.023.22	c	práti srúg eti námasā havíṣmatī
08.023.23	a	ā́bhir vidhemāgnáye jyéṣṭhābhir vyaśvavát
08.023.23	c	máṁhiṣṭhābhir matíbhiḥ śukráśociṣe
08.023.24	a	nūnám arca víhāyase stómebhi sthūrayūpavát
08.023.24	c	ŕ̥ṣe vaiyaśva dámyāyāgnáye
08.023.25	a	átithim mā́nuṣāṇāṁ sūnúṁ vánaspátīnām
08.023.25	c	víprā agním ávase pratnám īḷate
08.023.26	a	mahó víśvām̐ abhí ṣatò 'bhí havyā́ni mā́nuṣā
08.023.26	c	ágne ní ṣatsi námasā́dhi barhíṣi
08.023.27	a	váṁsvā no vā́ryā purú váṁsva rāyáḥ puruspŕ̥haḥ
08.023.27	c	suvī́ryasya prajā́vato yáśasvataḥ
08.023.28	a	tváṁ varo suṣā́mṇé 'gne jánāya codaya
08.023.28	c	sádā vaso rātíṁ yaviṣṭha śáśvate
08.023.29	a	tváṁ hí supratū́r ási tváṁ no gómatīr íṣaḥ
08.023.29	c	mahó rāyáḥ sātím agne ápā vr̥dhi
08.023.30	a	ágne tváṁ yaśā́ asy ā́ mitrā́váruṇā vaha
08.023.30	c	r̥tā́vānā samrā́jā pūtádakṣasā
08.024.01	a	sákhāya ā́ śiṣāmahi bráhméndrāya vajríṇe
08.024.01	c	stuṣá ū ṣú vo nŕ̥tamāya dhr̥ṣṇáve
08.024.02	a	śávasā hy ási śrutó vr̥trahátyena vr̥trahā́
08.024.02	c	maghaír maghóno áti śūra dāśasi
08.024.03	a	sá na stávāna ā́ bhara rayíṁ citráśravastamam
08.024.03	c	nireké cid yó harivo vásur dadíḥ
08.024.04	a	ā́ nirekám utá priyám índra dárṣi jánānām
08.024.04	c	dhr̥ṣatā́ dhr̥ṣṇo stávamāna ā́ bhara
08.024.05	a	ná te savyáṁ ná dákṣiṇaṁ hástaṁ varanta āmúraḥ
08.024.05	c	ná paribā́dho harivo gáviṣṭiṣu
08.024.06	a	ā́ tvā góbhir iva vrajáṁ gīrbhír r̥ṇomy adrivaḥ
08.024.06	c	ā́ smā kā́maṁ jaritúr ā́ mánaḥ pr̥ṇa
08.024.07	a	víśvāni viśvámanaso dhiyā́ no vr̥trahantama
08.024.07	c	úgra praṇetar ádhi ṣū́ vaso gahi
08.024.08	a	vayáṁ te asyá vr̥trahan vidyā́ma śūra návyasaḥ
08.024.08	c	váso spārhásya puruhūta rā́dhasaḥ
08.024.09	a	índra yáthā hy ásti té 'parītaṁ nr̥to śávaḥ
08.024.09	c	ámr̥ktā rātíḥ puruhūta dāśúṣe
08.024.10	a	ā́ vr̥ṣasva mahāmaha mahé nr̥tama rā́dhase
08.024.10	c	dr̥ḷháś cid dr̥hya maghavan magháttaye
08.024.11	a	nū́ anyátrā cid adrivas tván no jagmur āśásaḥ
08.024.11	c	mághavañ chagdhí táva tán na ūtíbhiḥ
08.024.12	a	nahy àṅgá nr̥to tvád anyáṁ vindā́mi rā́dhase
08.024.12	c	rāyé dyumnā́ya śávase ca girvaṇaḥ
08.024.13	a	éndum índrāya siñcata píbāti somyám mádhu
08.024.13	c	prá rā́dhasā codayāte mahitvanā́
08.024.14	a	úpo hárīṇām pátiṁ dákṣam pr̥ñcántam abravam
08.024.14	c	nūnáṁ śrudhi stuvató aśvyásya
08.024.15	a	nahy àṅgá purā́ caná jajñé vīrátaras tvát
08.024.15	c	nákī rāyā́ naíváthā ná bhandánā
08.024.16	a	éd u mádhvo madíntaraṁ siñcá vādhvaryo ándhasaḥ
08.024.16	c	evā́ hí vīrá stávate sadā́vr̥dhaḥ
08.024.17	a	índra sthātar harīṇāṁ nákiṣ ṭe pūrvyástutim
08.024.17	c	úd ānaṁśa śávasā ná bhandánā
08.024.18	a	táṁ vo vā́jānām pátim áhūmahi śravasyávaḥ
08.024.18	c	áprāyubhir yajñébhir vāvr̥dhényam
08.024.19	a	éto nv índraṁ stávāma sákhāya stómyaṁ náram
08.024.19	c	kr̥ṣṭī́r yó víśvā abhy ásty éka ít
08.024.20	a	ágorudhāya gavíṣe dyukṣā́ya dásmyaṁ vácaḥ
08.024.20	c	ghr̥tā́t svā́dīyo mádhunaś ca vocata
08.024.21	a	yásyā́mitāni vīryāā̀ ná rā́dhaḥ páryetave
08.024.21	c	jyótir ná víśvam abhy ásti dákṣiṇā
08.024.22	a	stuhī́ndraṁ vyaśvavád ánūrmiṁ vājínaṁ yámam
08.024.22	c	aryó gáyam máṁhamānaṁ ví dāśúṣe
08.024.23	a	evā́ nūnám úpa stuhi vaíyaśva daśamáṁ návam
08.024.23	c	súvidvāṁsaṁ carkŕ̥tyaṁ caráṇīnām
08.024.24	a	vétthā hí nírr̥tīnāṁ vájrahasta parivŕ̥jam
08.024.24	c	áhar ahaḥ śundhyúḥ paripádām iva
08.024.25	a	tád indrā́va ā́ bhara yénā daṁsiṣṭha kŕ̥tvane
08.024.25	c	dvitā́ kútsāya śiśnatho ní codaya
08.024.26	a	tám u tvā nūnám īmahe návyaṁ daṁsiṣṭha sányase
08.024.26	c	sá tváṁ no víśvā abhímātīḥ sakṣáṇiḥ
08.024.27	a	yá ŕ̥kṣād áṁhaso mucád yó vā́ryāt saptá síndhuṣu
08.024.27	c	vádhar dāsásya tuvinr̥mṇa nīnamaḥ
08.024.28	a	yáthā varo suṣā́mṇe saníbhya ā́vaho rayím
08.024.28	c	vyàśvebhyaḥ subhage vājinīvati
08.024.29	a	ā́ nāryásya dákṣiṇā vyàśvām̐ etu somínaḥ
08.024.29	c	sthūráṁ ca rā́dhaḥ śatávat sahásravat
08.024.30	a	yát tvā pr̥chā́d ījānáḥ kuhayā́ kuhayākr̥te
08.024.30	c	eṣó ápaśrito való gomatī́m áva tiṣṭhati
08.025.01	a	tā́ vāṁ víśvasya gopā́ devā́ devéṣu yajñíyā
08.025.01	c	r̥tā́vānā yajase pūtádakṣasā
08.025.02	a	mitrā́ tánā ná rathyāā̀ váruṇo yáś ca sukrátuḥ
08.025.02	c	sanā́t sujātā́ tánayā dhr̥távratā
08.025.03	a	tā́ mātā́ viśvávedasāsuryāā̀ya prámahasā
08.025.03	c	mahī́ jajānā́ditir r̥tā́varī
08.025.04	a	mahā́ntā mitrā́váruṇā samrā́jā devā́v ásurā
08.025.04	c	r̥tā́vānāv r̥tám ā́ ghoṣato br̥hát
08.025.05	a	nápātā śávaso maháḥ sūnū́ dákṣasya sukrátū
08.025.05	c	sr̥prádānū iṣó vā́stv ádhi kṣitaḥ
08.025.06	a	sáṁ yā́ dā́nūni yemáthur divyā́ḥ pā́rthivīr íṣaḥ
08.025.06	c	nábhasvatīr ā́ vāṁ carantu vr̥ṣṭáyaḥ
08.025.07	a	ádhi yā́ br̥ható divò 'bhí yūthéva páśyataḥ
08.025.07	c	r̥tā́vānā samrā́jā námase hitā́
08.025.08	a	r̥tā́vānā ní ṣedatuḥ sā́mrājyāya sukrátū
08.025.08	c	dhr̥távratā kṣatríyā kṣatrám āśatuḥ
08.025.09	a	akṣṇáś cid gātuvíttarānulbaṇéna cákṣasā
08.025.09	c	ní cin miṣántā nicirā́ ní cikyatuḥ
08.025.10	a	utá no devy áditir uruṣyátāṁ nā́satyā
08.025.10	c	uruṣyántu marúto vr̥ddháśavasaḥ
08.025.11	a	té no nāvám uruṣyata dívā náktaṁ sudānavaḥ
08.025.11	c	áriṣyanto ní pāyúbhiḥ sacemahi
08.025.12	a	ághnate víṣṇave vayám áriṣyantaḥ sudā́nave
08.025.12	c	śrudhí svayāvan sindho pūrvácittaye
08.025.13	a	tád vā́ryaṁ vr̥ṇīmahe váriṣṭhaṁ gopayátyam
08.025.13	c	mitró yát pā́nti váruṇo yád aryamā́
08.025.14	a	utá naḥ síndhur apā́ṁ tán marútas tád aśvínā
08.025.14	c	índro víṣṇur mīḍhvā́ṁsaḥ sajóṣasaḥ
08.025.15	a	té hí ṣmā vanúṣo náro 'bhímātiṁ káyasya cit
08.025.15	c	tigmáṁ ná kṣódaḥ pratighnánti bhū́rṇayaḥ
08.025.16	a	ayám éka itthā́ purū́rú caṣṭe ví viśpátiḥ
08.025.16	c	tásya vratā́ny ánu vaś carāmasi
08.025.17	a	ánu pū́rvāṇy okyāā̀ sāmrājyásya saścima
08.025.17	c	mitrásya vratā́ váruṇasya dīrghaśrút
08.025.18	a	pári yó raśmínā divó 'ntān mamé pr̥thivyā́ḥ
08.025.18	c	ubhé ā́ paprau ródasī mahitvā́
08.025.19	a	úd u ṣyá śaraṇé divó jyótir ayaṁsta sū́ryaḥ
08.025.19	c	agnír ná śukráḥ samidhāná ā́hutaḥ
08.025.20	a	váco dīrgháprasadmanī́śe vā́jasya gómataḥ
08.025.20	c	ī́śe hí pitvò 'viṣásya dāváne
08.025.21	a	tát sū́ryaṁ ródasī ubhé doṣā́ vástor úpa bruve
08.025.21	c	bhojéṣv asmā́m̐ abhy úc carā sádā
08.025.22	a	r̥jrám ukṣaṇyā́yane rajatáṁ hárayāṇe
08.025.22	c	ráthaṁ yuktám asanāma suṣā́maṇi
08.025.23	a	tā́ me áśvyānāṁ hárīṇāṁ nitóśanā
08.025.23	c	utó nú kŕ̥tvyānāṁ nr̥vā́hasā
08.025.24	a	smádabhīśū káśāvantā víprā náviṣṭhayā matī́
08.025.24	c	mahó vājínāv árvantā sácāsanam
08.026.01	a	yuvór u ṣū́ ráthaṁ huve sadhástutyāya sūríṣu
08.026.01	c	átūrtadakṣā vr̥ṣaṇā vr̥ṣaṇvasū
08.026.02	a	yuváṁ varo suṣā́mṇe mahé táne nāsatyā
08.026.02	c	ávobhir yātho vr̥ṣaṇā vr̥ṣaṇvasū
08.026.03	a	tā́ vām adyá havāmahe havyébhir vājinīvasū
08.026.03	c	pūrvī́r iṣá iṣáyantāv áti kṣapáḥ
08.026.04	a	ā́ vāṁ vā́hiṣṭho aśvinā rátho yātu śrutó narā
08.026.04	c	úpa stómān turásya darśathaḥ śriyé
08.026.05	a	juhurāṇā́ cid aśvinā́ manyethāṁ vr̥ṣaṇvasū
08.026.05	c	yuváṁ hí rudrā párṣatho áti dvíṣaḥ
08.026.06	a	dasrā́ hí víśvam ānuṣáṅ makṣū́bhiḥ paridī́yathaḥ
08.026.06	c	dhiyaṁjinvā́ mádhuvarṇā śubhás pátī
08.026.07	a	úpa no yātam aśvinā rāyā́ viśvapúṣā sahá
08.026.07	c	maghávānā suvī́rāv ánapacyutā
08.026.08	a	ā́ me asyá pratīvyàm índranāsatyā gatam
08.026.08	c	devā́ devébhir adyá sacánastamā
08.026.09	a	vayáṁ hí vāṁ hávāmaha ukṣaṇyánto vyaśvavát
08.026.09	c	sumatíbhir úpa viprāv ihā́ gatam
08.026.10	a	aśvínā sv r̥̀ṣe stuhi kuvít te śrávato hávam
08.026.10	c	nédīyasaḥ kūḷayātaḥ paṇī́m̐r utá
08.026.11	a	vaiyaśvásya śrutaṁ narotó me asyá vedathaḥ
08.026.11	c	sajóṣasā váruṇo mitró aryamā́
08.026.12	a	yuvā́dattasya dhiṣṇyā yuvā́nītasya sūríbhiḥ
08.026.12	c	áhar ahar vr̥ṣaṇa máhyaṁ śikṣatam
08.026.13	a	yó vāṁ yajñébhir ā́vr̥tó 'dhivastrā vadhū́r iva
08.026.13	c	saparyántā śubhé cakrāte aśvínā
08.026.14	a	yó vām uruvyácastamaṁ cíketati nr̥pā́yyam
08.026.14	c	vartír aśvinā pári yātam asmayū́
08.026.15	a	asmábhyaṁ sú vr̥ṣaṇvasū yātáṁ vartír nr̥pā́yyam
08.026.15	c	viṣudrúheva yajñám ūhathur girā́
08.026.16	a	vā́hiṣṭho vāṁ hávānāṁ stómo dūtó huvan narā
08.026.16	c	yuvā́bhyām bhūtv aśvinā
08.026.17	a	yád adó divó arṇavá iṣó vā mádatho gr̥hé
08.026.17	c	śrutám ín me amartyā
08.026.18	a	utá syā́ śvetayā́varī vā́hiṣṭhā vāṁ nadī́nām
08.026.18	c	síndhur híraṇyavartaniḥ
08.026.19	a	smád etáyā sukīrtyā́śvinā śvetáyā dhiyā́
08.026.19	c	váhethe śubhrayāvānā
08.026.20	a	yukṣvā́ hí tváṁ rathāsáhā yuvásva póṣyā vaso
08.026.20	c	ā́n no vāyo mádhu pibāsmā́kaṁ sávanā́ gahi
08.026.21	a	táva vāyav r̥taspate tváṣṭur jāmātar adbhuta
08.026.21	c	ávāṁsy ā́ vr̥ṇīmahe
08.026.22	a	tváṣṭur jā́mātaraṁ vayám ī́śānaṁ rāyá īmahe
08.026.22	c	sutā́vanto vāyúṁ dyumnā́ jánāsaḥ
08.026.23	a	vā́yo yāhí śivā́ divó váhasvā sú sváśvyam
08.026.23	c	váhasva maháḥ pr̥thupákṣasā ráthe
08.026.24	a	tvā́ṁ hí supsárastamaṁ nr̥ṣádaneṣu hūmáhe
08.026.24	c	grā́vāṇaṁ nā́śvapr̥ṣṭham maṁhánā
08.026.25	a	sá tváṁ no deva mánasā vā́yo mandānó agriyáḥ
08.026.25	c	kr̥dhí vā́jām̐ apó dhíyaḥ
08.027.01	a	agnír ukthé puróhito grā́vāṇo barhír adhvaré
08.027.01	c	r̥cā́ yāmi marúto bráhmaṇas pátiṁ devā́m̐ ávo váreṇyam
08.027.02	a	ā́ paśúṁ gāsi pr̥thivī́ṁ vánaspátīn uṣā́sā náktam óṣadhīḥ
08.027.02	c	víśve ca no vasavo viśvavedaso dhīnā́m bhūta prāvitā́raḥ
08.027.03	a	prá sū́ na etv adhvarò 'gnā́ devéṣu pūrvyáḥ
08.027.03	c	ādityéṣu prá váruṇe dhr̥távrate marútsu viśvábhānuṣu
08.027.04	a	víśve hí ṣmā mánave viśvávedaso bhúvan vr̥dhé riśā́dasaḥ
08.027.04	c	áriṣṭebhiḥ pāyúbhir viśvavedaso yántā no 'vr̥káṁ chardíḥ
08.027.05	a	ā́ no adyá sámanaso gántā víśve sajóṣasaḥ
08.027.05	c	r̥cā́ girā́ máruto dévy ádite sádane pástye mahi
08.027.06	a	abhí priyā́ maruto yā́ vo áśvyā havyā́ mitra prayāthána
08.027.06	c	ā́ barhír índro váruṇas turā́ nára ādityā́saḥ sadantu naḥ
08.027.07	a	vayáṁ vo vr̥ktábarhiṣo hitáprayasa ānuṣák
08.027.07	c	sutásomāso varuṇa havāmahe manuṣvád iddhā́gnayaḥ
08.027.08	a	ā́ prá yāta máruto víṣṇo áśvinā pū́ṣan mā́kīnayā dhiyā́
08.027.08	c	índra ā́ yātu prathamáḥ saniṣyúbhir vŕ̥ṣā yó vr̥trahā́ gr̥ṇé
08.027.09	a	ví no devāso adruhó 'chidraṁ śárma yachata
08.027.09	c	ná yád dūrā́d vasavo nū́ cid ántito várūtham ādadhárṣati
08.027.10	a	ásti hí vaḥ sajātyàṁ riśādaso dévāso ásty ā́pyam
08.027.10	c	prá ṇaḥ pū́rvasmai suvitā́ya vocata makṣū́ sumnā́ya návyase
08.027.11	a	idā́ hí va úpastutim idā́ vāmásya bhaktáye
08.027.11	c	úpa vo viśvavedaso namasyúr ā́m̐ ásr̥kṣy ányām iva
08.027.12	a	úd u ṣyá vaḥ savitā́ supraṇītayó 'sthād ūrdhvó váreṇyaḥ
08.027.12	c	ní dvipā́daś cátuṣpādo arthínó 'viśran patayiṣṇávaḥ
08.027.13	a	deváṁ devaṁ vó 'vase deváṁ devam abhíṣṭaye
08.027.13	c	deváṁ devaṁ huvema vā́jasātaye gr̥ṇánto devyā́ dhiyā́
08.027.14	a	devā́so hí ṣmā mánave sámanyavo víśve sākáṁ sárātayaḥ
08.027.14	c	té no adyá té aparáṁ tucé tú no bhávantu varivovídaḥ
08.027.15	a	prá vaḥ śaṁsāmy adruhaḥ saṁsthá úpastutīnām
08.027.15	c	ná táṁ dhūrtír varuṇa mitra mártyaṁ yó vo dhā́mabhyó 'vidhat
08.027.16	a	prá sá kṣáyaṁ tirate ví mahī́r íṣo yó vo várāya dā́śati
08.027.16	c	prá prajā́bhir jāyate dhármaṇas páry áriṣṭaḥ sárva edhate
08.027.17	a	r̥té sá vindate yudháḥ sugébhir yāty ádhvanaḥ
08.027.17	c	aryamā́ mitró váruṇaḥ sárātayo yáṁ trā́yante sajóṣasaḥ
08.027.18	a	ájre cid asmai kr̥ṇuthā nyáñcanaṁ durgé cid ā́ susaraṇám
08.027.18	c	eṣā́ cid asmād aśániḥ paró nú sā́sredhantī ví naśyatu
08.027.19	a	yád adyá sū́rya udyatí príyakṣatrā r̥táṁ dadhá
08.027.19	c	yán nimrúci prabúdhi viśvavedaso yád vā madhyáṁdine diváḥ
08.027.20	a	yád vābhipitvé asurā r̥táṁ yaté chardír yemá ví dāśúṣe
08.027.20	c	vayáṁ tád vo vasavo viśvavedasa úpa stheyāma mádhya ā́
08.027.21	a	yád adyá sū́ra údite yán madhyáṁdina ātúci
08.027.21	c	vāmáṁ dhatthá mánave viśvavedaso júhvānāya prácetase
08.027.22	a	vayáṁ tád vaḥ samrāja ā́ vr̥ṇīmahe putró ná bahupā́yyam
08.027.22	c	aśyā́ma tád ādityā júhvato havír yéna vásyo 'náśāmahai
08.028.01	a	yé triṁśáti tráyas paró devā́so barhír ā́sadan
08.028.01	c	vidánn áha dvitā́sanan
08.028.02	a	váruṇo mitró aryamā́ smádrātiṣāco agnáyaḥ
08.028.02	c	pátnīvanto váṣaṭkr̥tāḥ
08.028.03	a	té no gopā́ apācyā́s tá údak tá itthā́ nyàk
08.028.03	c	purástāt sárvayā viśā́
08.028.04	a	yáthā váśanti devā́s táthéd asat tád eṣāṁ nákir ā́ minat
08.028.04	c	árāvā caná mártyaḥ
08.028.05	a	saptānā́ṁ saptá r̥ṣṭáyaḥ saptá dyumnā́ny eṣām
08.028.05	c	saptó ádhi śríyo dhire
08.029.01	a	babhrúr éko víṣuṇaḥ sūnáro yúvāñjy àṅkte hiraṇyáyam
08.029.02	a	yónim éka ā́ sasāda dyótano 'ntár devéṣu médhiraḥ
08.029.03	a	vā́śīm éko bibharti hásta āyasī́m antár devéṣu nídhruviḥ
08.029.04	a	vájram éko bibharti hásta ā́hitaṁ téna vr̥trā́ṇi jighnate
08.029.05	a	tigmám éko bibharti hásta ā́yudhaṁ śúcir ugró jálāṣabheṣajaḥ
08.029.06	a	pathá ékaḥ pīpāya táskaro yathām̐ eṣá veda nidhīnā́m
08.029.07	a	trī́ṇy éka urugāyó ví cakrame yátra devā́so mádanti
08.029.08	a	víbhir dvā́ carata ékayā sahá prá pravāséva vasataḥ
08.029.09	a	sádo dvā́ cakrāte upamā́ diví samrā́jā sarpírāsutī
08.029.10	a	árcanta éke máhi sā́ma manvata téna sū́ryam arocayan
08.030.01	a	nahí vo ásty arbhakó dévāso ná kumārakáḥ
08.030.01	c	víśve satómahānta ít
08.030.02	a	íti stutā́so asathā riśādaso yé sthá tráyaś ca triṁśác ca
08.030.02	c	mánor devā yajñiyāsaḥ
08.030.03	a	té nas trādhvaṁ tè 'vata tá u no ádhi vocata
08.030.03	c	mā́ naḥ patháḥ pítryān mānavā́d ádhi dūráṁ naiṣṭa parāvátaḥ
08.030.04	a	yé devāsa ihá sthána víśve vaiśvānarā́ utá
08.030.04	c	asmábhyaṁ śárma saprátho gávé 'śvāya yachata
08.031.01	a	yó yájāti yájāta ít sunávac ca pácāti ca
08.031.01	c	brahméd índrasya cākanat
08.031.02	a	puroḷā́śaṁ yó asmai sómaṁ rárata āśíram
08.031.02	c	pā́d ít táṁ śakró áṁhasaḥ
08.031.03	a	tásya dyumā́m̐ asad rátho devájūtaḥ sá śūśuvat
08.031.03	c	víśvā vanvánn amitríyā
08.031.04	a	ásya prajā́vatī gr̥hé 'saścantī divé dive
08.031.04	c	íḷā dhenumátī duhe
08.031.05	a	yā́ dámpatī sámanasā sunutá ā́ ca dhā́vataḥ
08.031.05	c	dévāso nítyayāśírā
08.031.06	a	práti prāśavyāā̀m̐ itaḥ samyáñcā barhír āśāte
08.031.06	c	ná tā́ vā́jeṣu vāyataḥ
08.031.07	a	ná devā́nām ápi hnutaḥ sumatíṁ ná jugukṣataḥ
08.031.07	c	śrávo br̥hád vivāsataḥ
08.031.08	a	putríṇā tā́ kumāríṇā víśvam ā́yur vy àśnutaḥ
08.031.08	c	ubhā́ híraṇyapeśasā
08.031.09	a	vītíhotrā kr̥tádvasū daśasyántāmŕ̥tāya kám
08.031.09	c	sám ū́dho romaśáṁ hato devéṣu kr̥ṇuto dúvaḥ
08.031.10	a	ā́ śárma párvatānāṁ vr̥ṇīmáhe nadī́nām
08.031.10	c	ā́ víṣṇoḥ sacābhúvaḥ
08.031.11	a	aítu pūṣā́ rayír bhágaḥ svastí sarvadhā́tamaḥ
08.031.11	c	urúr ádhvā svastáye
08.031.12	a	arámatir anarváṇo víśvo devásya mánasā
08.031.12	c	ādityā́nām anehá ít
08.031.13	a	yáthā no mitró aryamā́ váruṇaḥ sánti gopā́ḥ
08.031.13	c	sugā́ r̥tásya pánthāḥ
08.031.14	a	agníṁ vaḥ pūrvyáṁ girā́ devám īḷe vásūnām
08.031.14	c	saparyántaḥ purupriyám mitráṁ ná kṣetrasā́dhasam
08.031.15	a	makṣū́ devávato ráthaḥ śū́ro vā pr̥tsú kā́su cit
08.031.15	c	devā́nāṁ yá ín máno yájamāna íyakṣaty abhī́d áyajvano bhuvat
08.031.16	a	ná yajamāna riṣyasi ná sunvāna ná devayo
08.031.16	c	devā́nāṁ yá ín máno yájamāna íyakṣaty abhī́d áyajvano bhuvat
08.031.17	a	nákiṣ ṭáṁ kármaṇā naśan ná prá yoṣan ná yoṣati
08.031.17	c	devā́nāṁ yá ín máno yájamāna íyakṣaty abhī́d áyajvano bhuvat
08.031.18	a	ásad átra suvī́ryam utá tyád āśváśvyam
08.031.18	c	devā́nāṁ yá ín máno yájamāna íyakṣaty abhī́d áyajvano bhuvat
08.032.01	a	prá kr̥tā́ny r̥jīṣíṇaḥ káṇvā índrasya gā́thayā
08.032.01	c	máde sómasya vocata
08.032.02	a	yáḥ sŕ̥bindam ánarśanim pípruṁ dāsám ahīśúvam
08.032.02	c	vádhīd ugró riṇánn apáḥ
08.032.03	a	ny árbudasya viṣṭápaṁ varṣmā́ṇam br̥hatás tira
08.032.03	c	kr̥ṣé tád indra paúṁsyam
08.032.04	a	práti śrutā́ya vo dhr̥ṣát tū́rṇāśaṁ ná girér ádhi
08.032.04	c	huvé suśiprám ūtáye
08.032.05	a	sá gór áśvasya ví vrajám mandānáḥ somyébhyaḥ
08.032.05	c	púraṁ ná śūra darṣasi
08.032.06	a	yádi me rāráṇaḥ sutá ukthé vā dádhase cánaḥ
08.032.06	c	ārā́d úpa svadhā́ gahi
08.032.07	a	vayáṁ ghā te ápi ṣmasi stotā́ra indra girvaṇaḥ
08.032.07	c	tváṁ no jinva somapāḥ
08.032.08	a	utá naḥ pitúm ā́ bhara saṁrarāṇó ávikṣitam
08.032.08	c	mághavan bhū́ri te vásu
08.032.09	a	utá no gómatas kr̥dhi híraṇyavato aśvínaḥ
08.032.09	c	íḷābhiḥ sáṁ rabhemahi
08.032.10	a	br̥bádukthaṁ havāmahe sr̥prákarasnam ūtáye
08.032.10	c	sā́dhu kr̥ṇvántam ávase
08.032.11	a	yáḥ saṁsthé cic chatákratur ā́d īṁ kr̥ṇóti vr̥trahā́
08.032.11	c	jaritŕ̥bhyaḥ purūvásuḥ
08.032.12	a	sá naḥ śakráś cid ā́ śakad dā́navām̐ antarābharáḥ
08.032.12	c	índro víśvābhir ūtíbhiḥ
08.032.13	a	yó rāyò 'vánir mahā́n supāráḥ sunvatáḥ sákhā
08.032.13	c	tám índram abhí gāyata
08.032.14	a	āyantā́ram máhi sthirám pŕ̥tanāsu śravojítam
08.032.14	c	bhū́rer ī́śānam ójasā
08.032.15	a	nákir asya śácīnāṁ niyantā́ sūnŕ̥tānām
08.032.15	c	nákir vaktā́ ná dād íti
08.032.16	a	ná nūnám brahmáṇām r̥ṇám prāśūnā́m asti sunvatā́m
08.032.16	c	ná sómo apratā́ pape
08.032.17	a	pánya íd úpa gāyata pánya ukthā́ni śaṁsata
08.032.17	c	bráhmā kr̥ṇota pánya ít
08.032.18	a	pánya ā́ dardirac chatā́ sahásrā vājy ávr̥taḥ
08.032.18	c	índro yó yájvano vr̥dháḥ
08.032.19	a	ví ṣū́ cara svadhā́ ánu kr̥ṣṭīnā́m ánv āhúvaḥ
08.032.19	c	índra píba sutā́nām
08.032.20	a	píba svádhainavānām utá yás túgrye sácā
08.032.20	c	utā́yám indra yás táva
08.032.21	a	átīhi manyuṣāvíṇaṁ suṣuvā́ṁsam upā́raṇe
08.032.21	c	imáṁ rātáṁ sutám piba
08.032.22	a	ihí tisráḥ parāváta ihí páñca jánām̐ áti
08.032.22	c	dhénā indrāvacā́kaśat
08.032.23	a	sū́ryo raśmíṁ yáthā sr̥jā́ tvā yachantu me gíraḥ
08.032.23	c	nimnám ā́po ná sadhryàk
08.032.24	a	ádhvaryav ā́ tú hí ṣiñcá sómaṁ vīrā́ya śipríṇe
08.032.24	c	bhárā sutásya pītáye
08.032.25	a	yá udnáḥ phaligám bhinán nyàk síndhūm̐r avā́sr̥jat
08.032.25	c	yó góṣu pakváṁ dhāráyat
08.032.26	a	áhan vr̥trám ŕ̥cīṣama aurṇavābhám ahīśúvam
08.032.26	c	himénāvidhyad árbudam
08.032.27	a	prá va ugrā́ya niṣṭúré 'ṣāḷhāya prasakṣíṇe
08.032.27	c	deváttam bráhma gāyata
08.032.28	a	yó víśvāny abhí vratā́ sómasya máde ándhasaḥ
08.032.28	c	índro devéṣu cétati
08.032.29	a	ihá tyā́ sadhamā́dyā hárī híraṇyakeśyā
08.032.29	c	voḷhā́m abhí práyo hitám
08.032.30	a	arvā́ñcaṁ tvā puruṣṭuta priyámedhastutā hárī
08.032.30	c	somapéyāya vakṣataḥ
08.033.01	a	vayáṁ gha tvā sutā́vanta ā́po ná vr̥ktábarhiṣaḥ
08.033.01	c	pavítrasya prasrávaṇeṣu vr̥trahan pári stotā́ra āsate
08.033.02	a	sváranti tvā suté náro váso nireká ukthínaḥ
08.033.02	c	kadā́ sutáṁ tr̥ṣāṇá óka ā́ gama índra svabdī́va váṁsagaḥ
08.033.03	a	káṇvebhir dhr̥ṣṇav ā́ dhr̥ṣád vā́jaṁ darṣi sahasríṇam
08.033.03	c	piśáṅgarūpam maghavan vicarṣaṇe makṣū́ gómantam īmahe
08.033.04	a	pāhí gā́yā́ndhaso máda índrāya medhyātithe
08.033.04	c	yáḥ sámmiślo háryor yáḥ suté sácā vajrī́ rátho hiraṇyáyaḥ
08.033.05	a	yáḥ suṣavyáḥ sudákṣiṇa inó yáḥ sukrátur gr̥ṇé
08.033.05	c	yá ākaráḥ sahásrā yáḥ śatā́magha índro yáḥ pūrbhíd āritáḥ
08.033.06	a	yó dhr̥ṣitó yó 'vr̥to yó ásti śmáśruṣu śritáḥ
08.033.06	c	víbhūtadyumnaś cyávanaḥ puruṣṭutáḥ krátvā gaúr iva śākináḥ
08.033.07	a	ká īṁ veda suté sácā píbantaṁ kád váyo dadhe
08.033.07	c	ayáṁ yáḥ púro vibhinátty ójasā mandānáḥ śipry ándhasaḥ
08.033.08	a	dānā́ mr̥gó ná vāraṇáḥ purutrā́ caráthaṁ dadhe
08.033.08	c	nákiṣ ṭvā ní yamad ā́ suté gamo mahā́ṁś carasy ójasā
08.033.09	a	yá ugráḥ sánn ániṣṭr̥ta sthiró ráṇāya sáṁskr̥taḥ
08.033.09	c	yádi stotúr maghávā śr̥ṇávad dhávaṁ néndro yoṣaty ā́ gamat
08.033.10	a	satyám itthā́ vŕ̥ṣéd asi vŕ̥ṣajūtir nó 'vr̥taḥ
08.033.10	c	vŕ̥ṣā hy ùgra śr̥ṇviṣé parāváti vŕ̥ṣo arvāváti śrutáḥ
08.033.11	a	vŕ̥ṣaṇas te abhī́śavo vŕ̥ṣā káśā hiraṇyáyī
08.033.11	c	vŕ̥ṣā rátho maghavan vŕ̥ṣaṇā hárī vŕ̥ṣā tváṁ śatakrato
08.033.12	a	vŕ̥ṣā sótā sunotu te vŕ̥ṣann r̥jīpinn ā́ bhara
08.033.12	c	vŕ̥ṣā dadhanve vŕ̥ṣaṇaṁ nadī́ṣv ā́ túbhyaṁ sthātar harīṇām
08.033.13	a	éndra yāhi pītáye mádhu śaviṣṭha somyám
08.033.13	c	nā́yám áchā maghávā śr̥ṇávad gíro bráhmokthā́ ca sukrátuḥ
08.033.14	a	váhantu tvā ratheṣṭhā́m ā́ hárayo rathayújaḥ
08.033.14	c	tiráś cid aryáṁ sávanāni vr̥trahann anyéṣāṁ yā́ śatakrato
08.033.15	a	asmā́kam adyā́ntamaṁ stómaṁ dhiṣva mahāmaha
08.033.15	c	asmā́kaṁ te sávanā santu śáṁtamā mádāya dyukṣa somapāḥ
08.033.16	a	nahí ṣás táva nó máma śāstré anyásya ráṇyati
08.033.16	c	yó asmā́n vīrá ā́nayat
08.033.17	a	índraś cid ghā tád abravīt striyā́ aśāsyám mánaḥ
08.033.17	c	utó áha krátuṁ raghúm
08.033.18	a	sáptī cid ghā madacyútā mithunā́ vahato rátham
08.033.18	c	evéd dhū́r vŕ̥ṣṇa úttarā
08.033.19	a	adháḥ paśyasva mópári saṁtarā́m pādakaú hara
08.033.19	c	mā́ te kaśaplakaú dr̥śan strī́ hí brahmā́ babhū́vitha
08.034.01	a	éndra yāhi háribhir úpa káṇvasya suṣṭutím
08.034.01	c	divó amúṣya śā́sato dívaṁ yayá divāvaso
08.034.02	a	ā́ tvā grā́vā vádann ihá somī́ ghóṣeṇa yachatu
08.034.02	c	divó amúṣya śā́sato dívaṁ yayá divāvaso
08.034.03	a	átrā ví nemír eṣām úrāṁ ná dhūnute vŕ̥kaḥ
08.034.03	c	divó amúṣya śā́sato dívaṁ yayá divāvaso
08.034.04	a	ā́ tvā káṇvā ihā́vase hávante vā́jasātaye
08.034.04	c	divó amúṣya śā́sato dívaṁ yayá divāvaso
08.034.05	a	dádhāmi te sutā́nāṁ vŕ̥ṣṇe ná pūrvapā́yyam
08.034.05	c	divó amúṣya śā́sato dívaṁ yayá divāvaso
08.034.06	a	smátpuraṁdhir na ā́ gahi viśvátodhīr na ūtáye
08.034.06	c	divó amúṣya śā́sato dívaṁ yayá divāvaso
08.034.07	a	ā́ no yāhi mahemate sáhasrote śátāmagha
08.034.07	c	divó amúṣya śā́sato dívaṁ yayá divāvaso
08.034.08	a	ā́ tvā hótā mánurhito devatrā́ vakṣad ī́ḍyaḥ
08.034.08	c	divó amúṣya śā́sato dívaṁ yayá divāvaso
08.034.09	a	ā́ tvā madacyútā hárī śyenám pakṣéva vakṣataḥ
08.034.09	c	divó amúṣya śā́sato dívaṁ yayá divāvaso
08.034.10	a	ā́ yāhy aryá ā́ pári svā́hā sómasya pītáye
08.034.10	c	divó amúṣya śā́sato dívaṁ yayá divāvaso
08.034.11	a	ā́ no yāhy úpaśruty ukthéṣu raṇayā ihá
08.034.11	c	divó amúṣya śā́sato dívaṁ yayá divāvaso
08.034.12	a	sárūpair ā́ sú no gahi sámbhr̥taiḥ sámbhr̥tāśvaḥ
08.034.12	c	divó amúṣya śā́sato dívaṁ yayá divāvaso
08.034.13	a	ā́ yāhi párvatebhyaḥ samudrásyā́dhi viṣṭápaḥ
08.034.13	c	divó amúṣya śā́sato dívaṁ yayá divāvaso
08.034.14	a	ā́ no gávyāny áśvyā sahásrā śūra dardr̥hi
08.034.14	c	divó amúṣya śā́sato dívaṁ yayá divāvaso
08.034.15	a	ā́ naḥ sahasraśó bharāyútāni śatā́ni ca
08.034.15	c	divó amúṣya śā́sato dívaṁ yayá divāvaso
08.034.16	a	ā́ yád índraś ca dádvahe sahásraṁ vásurociṣaḥ
08.034.16	c	ójiṣṭham áśvyam paśúm
08.034.17	a	yá r̥jrā́ vā́taraṁhaso 'ruṣā́so raghuṣyádaḥ
08.034.17	c	bhrā́jante sū́ryā iva
08.034.18	a	pā́rāvatasya rātíṣu draváccakreṣv āśúṣu
08.034.18	c	tíṣṭhaṁ vánasya mádhya ā́
08.035.01	a	agnínéndreṇa váruṇena víṣṇunādityaí rudraír vásubhiḥ sacābhúvā
08.035.01	c	sajóṣasā uṣásā sū́ryeṇa ca sómam pibatam aśvinā
08.035.02	a	víśvābhir dhībhír bhúvanena vājinā divā́ pr̥thivyā́dribhiḥ sacābhúvā
08.035.02	c	sajóṣasā uṣásā sū́ryeṇa ca sómam pibatam aśvinā
08.035.03	a	víśvair devaís tribhír ekādaśaír ihā́dbhír marúdbhir bhŕ̥gubhiḥ sacābhúvā
08.035.03	c	sajóṣasā uṣásā sū́ryeṇa ca sómam pibatam aśvinā
08.035.04	a	juṣéthāṁ yajñám bódhataṁ hávasya me víśvehá devau sávanā́va gachatam
08.035.04	c	sajóṣasā uṣásā sū́ryeṇa céṣaṁ no voḷham aśvinā
08.035.05	a	stómaṁ juṣethāṁ yuvaśéva kanyánāṁ víśvehá devau sávanā́va gachatam
08.035.05	c	sajóṣasā uṣásā sū́ryeṇa céṣaṁ no voḷham aśvinā
08.035.06	a	gíro juṣethām adhvaráṁ juṣethāṁ víśvehá devau sávanā́va gachatam
08.035.06	c	sajóṣasā uṣásā sū́ryeṇa céṣaṁ no voḷham aśvinā
08.035.07	a	hāridravéva patatho vánéd úpa sómaṁ sutám mahiṣévā́va gachathaḥ
08.035.07	c	sajóṣasā uṣásā sū́ryeṇa ca trír vartír yātam aśvinā
08.035.08	a	haṁsā́v iva patatho adhvagā́v iva sómaṁ sutám mahiṣévā́va gachathaḥ
08.035.08	c	sajóṣasā uṣásā sū́ryeṇa ca trír vartír yātam aśvinā
08.035.09	a	śyenā́v iva patatho havyádātaye sómaṁ sutám mahiṣévā́va gachathaḥ
08.035.09	c	sajóṣasā uṣásā sū́ryeṇa ca trír vartír yātam aśvinā
08.035.10	a	píbataṁ ca tr̥pṇutáṁ cā́ ca gachatam prajā́ṁ ca dhattáṁ dráviṇaṁ ca dhattam
08.035.10	c	sajóṣasā uṣásā sū́ryeṇa córjaṁ no dhattam aśvinā
08.035.11	a	jáyataṁ ca prá stutaṁ ca prá cāvatam prajā́ṁ ca dhattáṁ dráviṇaṁ ca dhattam
08.035.11	c	sajóṣasā uṣásā sū́ryeṇa córjaṁ no dhattam aśvinā
08.035.12	a	hatáṁ ca śátrūn yátataṁ ca mitríṇaḥ prajā́ṁ ca dhattáṁ dráviṇaṁ ca dhattam
08.035.12	c	sajóṣasā uṣásā sū́ryeṇa córjaṁ no dhattam aśvinā
08.035.13	a	mitrā́váruṇavantā utá dhármavantā marútvantā jaritúr gachatho hávam
08.035.13	c	sajóṣasā uṣásā sū́ryeṇa cādityaír yātam aśvinā
08.035.14	a	áṅgirasvantā utá víṣṇuvantā marútvantā jaritúr gachatho hávam
08.035.14	c	sajóṣasā uṣásā sū́ryeṇa cādityaír yātam aśvinā
08.035.15	a	r̥bhumántā vr̥ṣaṇā vā́javantā marútvantā jaritúr gachatho hávam
08.035.15	c	sajóṣasā uṣásā sū́ryeṇa cādityaír yātam aśvinā
08.035.16	a	bráhma jinvatam utá jinvataṁ dhíyo hatáṁ rákṣāṁsi sédhatam ámīvāḥ
08.035.16	c	sajóṣasā uṣásā sū́ryeṇa ca sómaṁ sunvató aśvinā
08.035.17	a	kṣatráṁ jinvatam utá jinvataṁ nr̥ŕ̥n hatáṁ rákṣāṁsi sédhatam ámīvāḥ
08.035.17	c	sajóṣasā uṣásā sū́ryeṇa ca sómaṁ sunvató aśvinā
08.035.18	a	dhenū́r jinvatam utá jinvataṁ víśo hatáṁ rákṣāṁsi sédhatam ámīvāḥ
08.035.18	c	sajóṣasā uṣásā sū́ryeṇa ca sómaṁ sunvató aśvinā
08.035.19	a	átrer iva śr̥ṇutam pūrvyástutiṁ śyāvā́śvasya sunvató madacyutā
08.035.19	c	sajóṣasā uṣásā sū́ryeṇa cā́śvinā tiróahnyam
08.035.20	a	sárgām̐ iva sr̥jataṁ suṣṭutī́r úpa śyāvā́śvasya sunvató madacyutā
08.035.20	c	sajóṣasā uṣásā sū́ryeṇa cā́śvinā tiróahnyam
08.035.21	a	raśmī́m̐r iva yachatam adhvarā́m̐ úpa śyāvā́śvasya sunvató madacyutā
08.035.21	c	sajóṣasā uṣásā sū́ryeṇa cā́śvinā tiróahnyam
08.035.22	a	arvā́g ráthaṁ ní yachatam píbataṁ somyám mádhu
08.035.22	c	ā́ yātam aśvinā́ gatam avasyúr vām aháṁ huve dhattáṁ rátnāni dāśúṣe
08.035.23	a	namovāké prásthite adhvaré narā vivákṣaṇasya pītáye
08.035.23	c	ā́ yātam aśvinā́ gatam avasyúr vām aháṁ huve dhattáṁ rátnāni dāśúṣe
08.035.24	a	svā́hākr̥tasya tr̥mpataṁ sutásya devāv ándhasaḥ
08.035.24	c	ā́ yātam aśvinā́ gatam avasyúr vām aháṁ huve dhattáṁ rátnāni dāśúṣe
08.036.01	a	avitā́si sunvató vr̥ktábarhiṣaḥ píbā sómam mádāya káṁ śatakrato
08.036.01	c	yáṁ te bhāgám ádhārayan víśvāḥ sehānáḥ pŕ̥tanā
08.036.01	e	urú jráyaḥ sám apsujín marútvām̐ indra satpate
08.036.02	a	prā́va stotā́ram maghavann áva tvā́m píbā sómam mádāya káṁ śatakrato
08.036.02	c	yáṁ te bhāgám ádhārayan víśvāḥ sehānáḥ pŕ̥tanā
08.036.02	e	urú jráyaḥ sám apsujín marútvām̐ indra satpate
08.036.03	a	ūrjā́ devā́m̐ ávasy ójasā tvā́m píbā sómam mádāya káṁ śatakrato
08.036.03	c	yáṁ te bhāgám ádhārayan víśvāḥ sehānáḥ pŕ̥tanā
08.036.03	e	urú jráyaḥ sám apsujín marútvām̐ indra satpate
08.036.04	a	janitā́ divó janitā́ pr̥thivyā́ḥ píbā sómam mádāya káṁ śatakrato
08.036.04	c	yáṁ te bhāgám ádhārayan víśvāḥ sehānáḥ pŕ̥tanā
08.036.04	e	urú jráyaḥ sám apsujín marútvām̐ indra satpate
08.036.05	a	janitā́śvānāṁ janitā́ gávām asi píbā sómam mádāya káṁ śatakrato
08.036.05	c	yáṁ te bhāgám ádhārayan víśvāḥ sehānáḥ pŕ̥tanā
08.036.05	e	urú jráyaḥ sám apsujín marútvām̐ indra satpate
08.036.06	a	átrīṇāṁ stómam adrivo mahás kr̥dhi píbā sómam mádāya káṁ śatakrato
08.036.06	c	yáṁ te bhāgám ádhārayan víśvāḥ sehānáḥ pŕ̥tanā
08.036.06	e	urú jráyaḥ sám apsujín marútvām̐ indra satpate
08.036.07	a	śyāvā́śvasya sunvatás táthā śr̥ṇu yáthā́śr̥ṇor átreḥ kármāṇi kr̥ṇvatáḥ
08.036.07	c	prá trasádasyum āvitha tvám éka ín nr̥ṣā́hya índra bráhmāṇi vardháyan
08.037.01	a	prédám bráhma vr̥tratū́ryeṣv āvitha prá sunvatáḥ śacīpata
08.037.01	c	índra víśvābhir ūtíbhiḥ
08.037.01	d	mā́dhyaṁdinasya sávanasya vr̥trahann anedya píbā sómasya vajrivaḥ
08.037.02	a	sehāná ugra pŕ̥tanā abhí drúhaḥ śacīpata índra víśvābhir ūtíbhiḥ
08.037.02	d	mā́dhyaṁdinasya sávanasya vr̥trahann anedya píbā sómasya vajrivaḥ
08.037.03	a	ekarā́ḷ asyá bhúvanasya rājasi śacīpata índra víśvābhir ūtíbhiḥ
08.037.03	d	mā́dhyaṁdinasya sávanasya vr̥trahann anedya píbā sómasya vajrivaḥ
08.037.04	a	sasthā́vānā yavayasi tvám éka íc chacīpata índra víśvābhir ūtíbhiḥ
08.037.04	d	mā́dhyaṁdinasya sávanasya vr̥trahann anedya píbā sómasya vajrivaḥ
08.037.05	a	kṣémasya ca prayújaś ca tvám īśiṣe śacīpata índra víśvābhir ūtíbhiḥ
08.037.05	d	mā́dhyaṁdinasya sávanasya vr̥trahann anedya píbā sómasya vajrivaḥ
08.037.06	a	kṣatrā́ya tvam ávasi ná tvam āvitha śacīpata índra víśvābhir ūtíbhiḥ
08.037.06	d	mā́dhyaṁdinasya sávanasya vr̥trahann anedya píbā sómasya vajrivaḥ
08.037.07	a	śyāvā́śvasya rébhatas táthā śr̥ṇu yáthā́śr̥ṇor átreḥ kármāṇi kr̥ṇvatáḥ
08.037.07	c	prá trasádasyum āvitha tvám éka ín nr̥ṣā́hya índra kṣatrā́ṇi vardháyan
08.038.01	a	yajñásya hí sthá r̥tvíjā sásnī vā́jeṣu kármasu
08.038.01	c	índrāgnī tásya bodhatam
08.038.02	a	tośā́sā rathayā́vānā vr̥traháṇā́parājitā
08.038.02	c	índrāgnī tásya bodhatam
08.038.03	a	idáṁ vām madirám mádhv ádhukṣann ádribhir náraḥ
08.038.03	c	índrāgnī tásya bodhatam
08.038.04	a	juṣéthāṁ yajñám iṣṭáye sutáṁ sómaṁ sadhastutī
08.038.04	c	índrāgnī ā́ gataṁ narā
08.038.05	a	imā́ juṣethāṁ sávanā yébhir havyā́ny ūháthuḥ
08.038.05	c	índrāgnī ā́ gataṁ narā
08.038.06	a	imā́ṁ gāyatrávartaniṁ juṣéthāṁ suṣṭutím máma
08.038.06	c	índrāgnī ā́ gataṁ narā
08.038.07	a	prātaryā́vabhir ā́ gataṁ devébhir jenyāvasū
08.038.07	c	índrāgnī sómapītaye
08.038.08	a	śyāvā́śvasya sunvató 'trīṇāṁ śr̥ṇutaṁ hávam
08.038.08	c	índrāgnī sómapītaye
08.038.09	a	evā́ vām ahva ūtáye yáthā́huvanta médhirāḥ
08.038.09	c	índrāgnī sómapītaye
08.038.10	a	ā́háṁ sárasvatīvator indrāgnyór ávo vr̥ṇe
08.038.10	c	yā́bhyāṁ gāyatrám r̥cyáte
08.039.01	a	agním astoṣy r̥gmíyam agním īḷā́ yajádhyai
08.039.01	c	agnír devā́m̐ anaktu na ubhé hí vidáthe kavír
08.039.01	e	antáś cárati dūtyàṁ nábhantām anyaké same
08.039.02	a	ny àgne návyasā vácas tanū́ṣu śáṁsam eṣām
08.039.02	c	ny árātī rárāvṇāṁ víśvā aryó árātīr
08.039.02	e	itó yuchantv āmúro nábhantām anyaké same
08.039.03	a	ágne mánmāni túbhyaṁ káṁ ghr̥táṁ ná juhva āsáni
08.039.03	c	sá devéṣu prá cikiddhi tváṁ hy ási pūrvyáḥ
08.039.03	e	śivó dūtó vivásvato nábhantām anyaké same
08.039.04	a	tát tad agnír váyo dadhe yáthā yathā kr̥paṇyáti
08.039.04	c	ūrjā́hutir vásūnāṁ śáṁ ca yóś ca máyo dadhe
08.039.04	e	víśvasyai deváhūtyai nábhantām anyaké same
08.039.05	a	sá ciketa sáhīyasāgníś citréṇa kármaṇā
08.039.05	c	sá hótā śáśvatīnāṁ dákṣiṇābhir abhī́vr̥ta
08.039.05	e	inóti ca pratīvyàṁ nábhantām anyaké same
08.039.06	a	agnír jātā́ devā́nām agnír veda mártānām apīcyàm
08.039.06	c	agníḥ sá draviṇodā́ agnír dvā́rā vy ūā̀rṇute
08.039.06	e	svāā̀huto návīyasā nábhantām anyaké same
08.039.07	a	agnír devéṣu sáṁvasuḥ sá vikṣú yajñíyāsv ā́
08.039.07	c	sá mudā́ kā́vyā purú víśvam bhū́meva puṣyati
08.039.07	e	devó devéṣu yajñíyo nábhantām anyaké same
08.039.08	a	yó agníḥ saptámānuṣaḥ śritó víśveṣu síndhuṣu
08.039.08	c	tám ā́ganma tripastyám mandhātúr dasyuhántamam
08.039.08	e	agníṁ yajñéṣu pūrvyáṁ nábhantām anyaké same
08.039.09	a	agnís trī́ṇi tridhā́tūny ā́ kṣeti vidáthā kavíḥ
08.039.09	c	sá trī́m̐r ekādaśā́m̐ ihá yákṣac ca pipráyac ca no
08.039.09	e	vípro dūtáḥ páriṣkr̥to nábhantām anyaké same
08.039.10	a	tváṁ no agna āyúṣu tváṁ devéṣu pūrvya vásva éka irajyasi
08.039.10	d	tvā́m ā́paḥ parisrútaḥ pári yanti svásetavo nábhantām anyaké same
08.040.01	a	índrāgnī yuváṁ sú naḥ sáhantā dā́satho rayím
08.040.01	c	yéna dr̥ḷhā́ samátsv ā́ vīḷú cit sāhiṣīmáhy agnír váneva vā́ta ín nábhantām anyaké same
08.040.02	a	nahí vāṁ vavráyāmahé 'théndram íd yajāmahe śáviṣṭhaṁ nr̥ṇā́ṁ náram
08.040.02	d	sá naḥ kadā́ cid árvatā gámad ā́ vā́jasātaye gámad ā́ medhásātaye nábhantām anyaké same
08.040.03	a	tā́ hí mádhyam bhárāṇām indrāgnī́ adhikṣitáḥ
08.040.03	c	tā́ u kavitvanā́ kavī́ pr̥chyámānā sakhīyaté sáṁ dhītám aśnutaṁ narā nábhantām anyaké same
08.040.04	a	abhy àrca nabhākavád indrāgnī́ yajásā girā́
08.040.04	c	yáyor víśvam idáṁ jágad iyáṁ dyaúḥ pr̥thivī́ mahy ùpásthe bibhr̥tó vásu nábhantām anyaké same
08.040.05	a	prá bráhmāṇi nabhākavád indrāgníbhyām irajyata
08.040.05	c	yā́ saptábudhnam arṇaváṁ jihmábāram aporṇutá índra ī́śāna ójasā nábhantām anyaké same
08.040.06	a	ápi vr̥śca purāṇavád vratáter iva guṣpitám ójo dāsásya dambhaya
08.040.06	d	vayáṁ tád asya sámbhr̥taṁ vásv índreṇa ví bhajemahi nábhantām anyaké same
08.040.07	a	yád indrāgnī́ jánā imé vihváyante tánā girā́
08.040.07	c	asmā́kebhir nŕ̥bhir vayáṁ sāsahyā́ma pr̥tanyató vanuyā́ma vanuṣyató nábhantām anyaké same
08.040.08	a	yā́ nú śvetā́v avó divá uccárāta úpa dyúbhiḥ
08.040.08	c	indrāgnyór ánu vratám úhānā yanti síndhavo yā́n sīm bandhā́d ámuñcatāṁ nábhantām anyaké same
08.040.09	a	pūrvī́ṣ ṭa indrópamātayaḥ pūrvī́r utá práśastayaḥ sū́no hinvásya harivaḥ
08.040.09	d	vásvo vīrásyāpŕ̥co yā́ nú sā́dhanta no dhíyo nábhantām anyaké same
08.040.10	a	táṁ śiśītā suvr̥ktíbhis tveṣáṁ sátvānam r̥gmíyam
08.040.10	c	utó nú cid yá ójasā śúṣṇasyāṇḍā́ni bhédati jéṣat svàrvatīr apó nábhantām anyaké same
08.040.11	a	táṁ śiśītā svadhvaráṁ satyáṁ sátvānam r̥tvíyam
08.040.11	c	utó nú cid yá óhata āṇḍā́ śúṣṇasya bhédaty ájaiḥ svàrvatīr apó nábhantām anyaké same
08.040.12	a	evéndrāgníbhyām pitr̥ván návīyo mandhātr̥vád aṅgirasvád avāci
08.040.12	c	tridhā́tunā śármaṇā pātam asmā́n vayáṁ syāma pátayo rayīṇā́m
08.041.01	a	asmā́ ū ṣú prábhūtaye váruṇāya marúdbhyó 'rcā vidúṣṭarebhyaḥ
08.041.01	d	yó dhītā́ mā́nuṣāṇām paśvó gā́ iva rákṣati nábhantām anyaké same
08.041.02	a	tám ū ṣú samanā́ girā́ pitr̥r̥ṇā́ṁ ca mánmabhiḥ
08.041.02	c	nābhākásya práśastibhir yáḥ síndhūnām úpodayé saptásvasā sá madhyamó nábhantām anyaké same
08.041.03	a	sá kṣápaḥ pári ṣasvaje ny ùsró māyáyā dadhe sá víśvam pári darśatáḥ
08.041.03	d	tásya vénīr ánu vratám uṣás tisró avardhayan nábhantām anyaké same
08.041.04	a	yáḥ kakúbho nidhārayáḥ pr̥thivyā́m ádhi darśatáḥ
08.041.04	c	sá mā́tā pūrvyám padáṁ tád váruṇasya sáptyaṁ sá hí gopā́ ivéryo nábhantām anyaké same
08.041.05	a	yó dhartā́ bhúvanānāṁ yá usrā́ṇām apīcyāā̀ véda nā́māni gúhyā
08.041.05	d	sá kavíḥ kā́vyā purú rūpáṁ dyaúr iva puṣyati nábhantām anyaké same
08.041.06	a	yásmin víśvāni kā́vyā cakré nā́bhir iva śritā́
08.041.06	c	tritáṁ jūtī́ saparyata vrajé gā́vo ná saṁyúje yujé áśvām̐ ayukṣata nábhantām anyaké same
08.041.07	a	yá āsv átka āśáye víśvā jātā́ny eṣām
08.041.07	c	pári dhā́māni mármr̥śad váruṇasya puró gáye víśve devā́ ánu vratáṁ nábhantām anyaké same
08.041.08	a	sá samudró apīcyàs turó dyā́m iva rohati ní yád āsu yájur dadhé
08.041.08	d	sá māyā́ arcínā padā́str̥ṇān nā́kam ā́ruhan nábhantām anyaké same
08.041.09	a	yásya śvetā́ vicakṣaṇā́ tisró bhū́mīr adhikṣitáḥ
08.041.09	c	trír úttarāṇi paprátur váruṇasya dhruváṁ sádaḥ sá saptānā́m irajyati nábhantām anyaké same
08.041.10	a	yáḥ śvetā́m̐ ádhinirṇijaś cakré kr̥ṣṇā́m̐ ánu vratā́
08.041.10	c	sá dhā́ma pūrvyám mame yá skambhéna ví ródasī ajó ná dyā́m ádhārayan nábhantām anyaké same
08.042.01	a	ástabhnād dyā́m ásuro viśvávedā ámimīta varimā́ṇam pr̥thivyā́ḥ
08.042.01	c	ā́sīdad víśvā bhúvanāni samrā́ḍ víśvét tā́ni váruṇasya vratā́ni
08.042.02	a	evā́ vandasva váruṇam br̥hántaṁ namasyā́ dhī́ram amŕ̥tasya gopā́m
08.042.02	c	sá naḥ śárma trivárūthaṁ ví yaṁsat pātáṁ no dyāvāpr̥thivī upásthe
08.042.03	a	imā́ṁ dhíyaṁ śíkṣamāṇasya deva krátuṁ dákṣaṁ varuṇa sáṁ śiśādhi
08.042.03	c	yáyā́ti víśvā duritā́ tárema sutármāṇam ádhi nā́vaṁ ruhema
08.042.04	a	ā́ vāṁ grā́vāṇo aśvinā dhībhír víprā acucyavuḥ
08.042.04	c	nā́satyā sómapītaye nábhantām anyaké same
08.042.05	a	yáthā vām átrir aśvinā gīrbhír vípro ájohavīt
08.042.05	c	nā́satyā sómapītaye nábhantām anyaké same
08.042.06	a	evā́ vām ahva ūtáye yáthā́huvanta médhirāḥ
08.042.06	c	nā́satyā sómapītaye nábhantām anyaké same
08.043.01	a	imé víprasya vedháso 'gnér ástr̥tayajvanaḥ
08.043.01	c	gíra stómāsa īrate
08.043.02	a	ásmai te pratiháryate jā́tavedo vícarṣaṇe
08.043.02	c	ágne jánāmi suṣṭutím
08.043.03	a	ārokā́ iva ghéd áha tigmā́ agne táva tvíṣaḥ
08.043.03	c	dadbhír vánāni bapsati
08.043.04	a	hárayo dhūmáketavo vā́tajūtā úpa dyávi
08.043.04	c	yátante vŕ̥thag agnáyaḥ
08.043.05	a	eté tyé vŕ̥thag agnáya iddhā́saḥ sám adr̥kṣata
08.043.05	c	uṣásām iva ketávaḥ
08.043.06	a	kr̥ṣṇā́ rájāṁsi patsutáḥ prayā́ṇe jātávedasaḥ
08.043.06	c	agnír yád ródhati kṣámi
08.043.07	a	dhāsíṁ kr̥ṇvāná óṣadhīr bápsad agnír ná vāyati
08.043.07	c	púnar yán táruṇīr ápi
08.043.08	a	jihvā́bhir áha nánnamad arcíṣā jañjaṇābhávan
08.043.08	c	agnír váneṣu rocate
08.043.09	a	apsv àgne sádhiṣ ṭáva saúṣadhīr ánu rudhyase
08.043.09	c	gárbhe sáñ jāyase púnaḥ
08.043.10	a	úd agne táva tád ghr̥tā́d arcī́ rocata ā́hutam
08.043.10	c	níṁsānaṁ juhvò múkhe
08.043.11	a	ukṣā́nnāya vaśā́nnāya sómapr̥ṣṭhāya vedháse
08.043.11	c	stómair vidhemāgnáye
08.043.12	a	utá tvā námasā vayáṁ hótar váreṇyakrato
08.043.12	c	ágne samídbhir īmahe
08.043.13	a	utá tvā bhr̥guvác chuce manuṣvád agna āhuta
08.043.13	c	aṅgirasvád dhavāmahe
08.043.14	a	tváṁ hy àgne agnínā vípro vípreṇa sán satā́
08.043.14	c	sákhā sákhyā samidhyáse
08.043.15	a	sá tváṁ víprāya dāśúṣe rayíṁ dehi sahasríṇam
08.043.15	c	ágne vīrávatīm íṣam
08.043.16	a	ágne bhrā́taḥ sáhaskr̥ta róhidaśva śúcivrata
08.043.16	c	imáṁ stómaṁ juṣasva me
08.043.17	a	utá tvāgne máma stúto vāśrā́ya pratiháryate
08.043.17	c	goṣṭháṁ gā́va ivāśata
08.043.18	a	túbhyaṁ tā́ aṅgirastama víśvāḥ sukṣitáyaḥ pŕ̥thak
08.043.18	c	ágne kā́māya yemire
08.043.19	a	agníṁ dhībhír manīṣíṇo médhirāso vipaścítaḥ
08.043.19	c	admasádyāya hinvire
08.043.20	a	táṁ tvā́m ájmeṣu vājínaṁ tanvānā́ agne adhvarám
08.043.20	c	váhniṁ hótāram īḷate
08.043.21	a	purutrā́ hí sadŕ̥ṅṅ ási víśo víśvā ánu prabhúḥ
08.043.21	c	samátsu tvā havāmahe
08.043.22	a	tám īḷiṣva yá ā́huto 'gnír vibhrā́jate ghr̥taíḥ
08.043.22	c	imáṁ naḥ śr̥ṇavad dhávam
08.043.23	a	táṁ tvā vayáṁ havāmahe śr̥ṇvántaṁ jātávedasam
08.043.23	c	ágne ghnántam ápa dvíṣaḥ
08.043.24	a	viśā́ṁ rā́jānam ádbhutam ádhyakṣaṁ dhármaṇām imám
08.043.24	c	agním īḷe sá u śravat
08.043.25	a	agníṁ viśvā́yuvepasam máryaṁ ná vājínaṁ hitám
08.043.25	c	sáptiṁ ná vājayāmasi
08.043.26	a	ghnán mr̥dhrā́ṇy ápa dvíṣo dáhan rákṣāṁsi viśváhā
08.043.26	c	ágne tigména dīdihi
08.043.27	a	yáṁ tvā jánāsa indhaté manuṣvád aṅgirastama
08.043.27	c	ágne sá bodhi me vácaḥ
08.043.28	a	yád agne divijā́ ásy apsujā́ vā sahaskr̥ta
08.043.28	c	táṁ tvā gīrbhír havāmahe
08.043.29	a	túbhyaṁ ghét té jánā imé víśvāḥ sukṣitáyaḥ pŕ̥thak
08.043.29	c	dhāsíṁ hinvanty áttave
08.043.30	a	té ghéd agne svādhyó 'hā víśvā nr̥cákṣasaḥ
08.043.30	c	tárantaḥ syāma durgáhā
08.043.31	a	agním mandrám purupriyáṁ śīrám pāvakáśociṣam
08.043.31	c	hr̥dbhír mandrébhir īmahe
08.043.32	a	sá tvám agne vibhā́vasuḥ sr̥ján sū́ryo ná raśmíbhiḥ
08.043.32	c	śárdhan támāṁsi jighnase
08.043.33	a	tát te sahasva īmahe dātráṁ yán nópadásyati
08.043.33	c	tvád agne vā́ryaṁ vásu
08.044.01	a	samídhāgníṁ duvasyata ghr̥taír bodhayatā́tithim
08.044.01	c	ā́smin havyā́ juhotana
08.044.02	a	ágne stómaṁ juṣasva me várdhasvānéna mánmanā
08.044.02	c	práti sūktā́ni harya naḥ
08.044.03	a	agníṁ dūtám puró dadhe havyavā́ham úpa bruve
08.044.03	c	devā́m̐ ā́ sādayād ihá
08.044.04	a	út te br̥hánto arcáyaḥ samidhānásya dīdivaḥ
08.044.04	c	ágne śukrā́sa īrate
08.044.05	a	úpa tvā juhvò máma ghr̥tā́cīr yantu haryata
08.044.05	c	ágne havyā́ juṣasva naḥ
08.044.06	a	mandráṁ hótāram r̥tvíjaṁ citrábhānuṁ vibhā́vasum
08.044.06	c	agním īḷe sá u śravat
08.044.07	a	pratnáṁ hótāram ī́ḍyaṁ júṣṭam agníṁ kavíkratum
08.044.07	c	adhvarā́ṇām abhiśríyam
08.044.08	a	juṣāṇó aṅgirastamemā́ havyā́ny ānuṣák
08.044.08	c	ágne yajñáṁ naya r̥tuthā́
08.044.09	a	samidhāná u santya śúkraśoca ihā́ vaha
08.044.09	c	cikitvā́n daívyaṁ jánam
08.044.10	a	vípraṁ hótāram adrúhaṁ dhūmáketuṁ vibhā́vasum
08.044.10	c	yajñā́nāṁ ketúm īmahe
08.044.11	a	ágne ní pāhi nas tvám práti ṣma deva rī́ṣataḥ
08.044.11	c	bhindhí dvéṣaḥ sahaskr̥ta
08.044.12	a	agníḥ pratnéna mánmanā śúmbhānas tanvàṁ svā́m
08.044.12	c	kavír vípreṇa vāvr̥dhe
08.044.13	a	ūrjó nápātam ā́ huve 'gním pāvakáśociṣam
08.044.13	c	asmín yajñé svadhvaré
08.044.14	a	sá no mitramahas tvám ágne śukréṇa śocíṣā
08.044.14	c	devaír ā́ satsi barhíṣi
08.044.15	a	yó agníṁ tanvò dáme devám mártaḥ saparyáti
08.044.15	c	tásmā íd dīdayad vásu
08.044.16	a	agnír mūrdhā́ diváḥ kakút pátiḥ pr̥thivyā́ ayám
08.044.16	c	apā́ṁ rétāṁsi jinvati
08.044.17	a	úd agne śúcayas táva śukrā́ bhrā́janta īrate
08.044.17	c	táva jyótīṁṣy arcáyaḥ
08.044.18	a	ī́śiṣe vā́ryasya hí dātrásyāgne svàrpatiḥ
08.044.18	c	stotā́ syāṁ táva śármaṇi
08.044.19	a	tvā́m agne manīṣíṇas tvā́ṁ hinvanti cíttibhiḥ
08.044.19	c	tvā́ṁ vardhantu no gíraḥ
08.044.20	a	ádabdhasya svadhā́vato dūtásya rébhataḥ sádā
08.044.20	c	agnéḥ sakhyáṁ vr̥ṇīmahe
08.044.21	a	agníḥ śúcivratatamaḥ śúcir vípraḥ śúciḥ kavíḥ
08.044.21	c	śúcī rocata ā́hutaḥ
08.044.22	a	utá tvā dhītáyo máma gíro vardhantu viśváhā
08.044.22	c	ágne sakhyásya bodhi naḥ
08.044.23	a	yád agne syā́m aháṁ tváṁ tváṁ vā ghā syā́ ahám
08.044.23	c	syúṣ ṭe satyā́ ihā́śíṣaḥ
08.044.24	a	vásur vásupatir hí kam ásy agne vibhā́vasuḥ
08.044.24	c	syā́ma te sumatā́v ápi
08.044.25	a	ágne dhr̥távratāya te samudrā́yeva síndhavaḥ
08.044.25	c	gíro vāśrā́sa īrate
08.044.26	a	yúvānaṁ viśpátiṁ kavíṁ viśvā́dam puruvépasam
08.044.26	c	agníṁ śumbhāmi mánmabhiḥ
08.044.27	a	yajñā́nāṁ rathyè vayáṁ tigmájambhāya vīḷáve
08.044.27	c	stómair iṣemāgnáye
08.044.28	a	ayám agne tvé ápi jaritā́ bhūtu santya
08.044.28	c	tásmai pāvaka mr̥ḷaya
08.044.29	a	dhī́ro hy ásy admasád vípro ná jā́gr̥viḥ sádā
08.044.29	c	ágne dīdáyasi dyávi
08.044.30	a	purā́gne duritébhyaḥ purā́ mr̥dhrébhyaḥ kave
08.044.30	c	prá ṇa ā́yur vaso tira
08.045.01	a	ā́ ghā yé agním indhaté str̥ṇánti barhír ānuṣák
08.045.01	c	yéṣām índro yúvā sákhā
08.045.02	a	br̥hánn íd idhmá eṣām bhū́ri śastám pr̥thúḥ sváruḥ
08.045.02	c	yéṣām índro yúvā sákhā
08.045.03	a	áyuddha íd yudhā́ vŕ̥taṁ śū́ra ā́jati sátvabhiḥ
08.045.03	c	yéṣām índro yúvā sákhā
08.045.04	a	ā́ bundáṁ vr̥trahā́ dade jātáḥ pr̥chad ví mātáram
08.045.04	c	ká ugrā́ḥ ké ha śr̥ṇvire
08.045.05	a	práti tvā śavasī́ vadad girā́v ápso ná yodhiṣat
08.045.05	c	yás te śatrutvám ācaké
08.045.06	a	utá tvám maghavañ chr̥ṇu yás te váṣṭi vavákṣi tát
08.045.06	c	yád vīḷáyāsi vīḷú tát
08.045.07	a	yád ājíṁ yā́ty ājikŕ̥d índraḥ svaśvayúr úpa
08.045.07	c	rathī́tamo rathī́nām
08.045.08	a	ví ṣú víśvā abhiyújo vájrin víṣvag yáthā vr̥ha
08.045.08	c	bhávā naḥ suśrávastamaḥ
08.045.09	a	asmā́kaṁ sú rátham purá índraḥ kr̥ṇotu sātáye
08.045.09	c	ná yáṁ dhū́rvanti dhūrtáyaḥ
08.045.10	a	vr̥jyā́ma te pári dvíṣó 'raṁ te śakra dāváne
08.045.10	c	gaméméd indra gómataḥ
08.045.11	a	śánaiś cid yánto adrivó 'śvāvantaḥ śatagvínaḥ
08.045.11	c	vivákṣaṇā anehásaḥ
08.045.12	a	ūrdhvā́ hí te divé dive sahásrā sūnŕ̥tā śatā́
08.045.12	c	jaritŕ̥bhyo vimáṁhate
08.045.13	a	vidmā́ hí tvā dhanaṁjayám índra dr̥ḷhā́ cid ārujám
08.045.13	c	ādāríṇaṁ yáthā gáyam
08.045.14	a	kakuháṁ cit tvā kave mándantu dhr̥ṣṇav índavaḥ
08.045.14	c	ā́ tvā paṇíṁ yád ī́mahe
08.045.15	a	yás te revā́m̐ ádāśuriḥ pramamárṣa magháttaye
08.045.15	c	tásya no véda ā́ bhara
08.045.16	a	imá u tvā ví cakṣate sákhāya indra somínaḥ
08.045.16	c	puṣṭā́vanto yáthā paśúm
08.045.17	a	utá tvā́badhiraṁ vayáṁ śrútkarṇaṁ sántam ūtáye
08.045.17	c	dūrā́d ihá havāmahe
08.045.18	a	yác chuśrūyā́ imáṁ hávaṁ durmárṣaṁ cakriyā utá
08.045.18	c	bháver āpír no ántamaḥ
08.045.19	a	yác cid dhí te ápi vyáthir jaganvā́ṁso ámanmahi
08.045.19	c	godā́ íd indra bodhi naḥ
08.045.20	a	ā́ tvā rambháṁ ná jívrayo rarabhmā́ śavasas pate
08.045.20	c	uśmási tvā sadhástha ā́
08.045.21	a	stotrám índrāya gāyata purunr̥mṇā́ya sátvane
08.045.21	c	nákir yáṁ vr̥ṇvaté yudhí
08.045.22	a	abhí tvā vr̥ṣabhā suté sutáṁ sr̥jāmi pītáye
08.045.22	c	tr̥mpā́ vy àśnuhī mádam
08.045.23	a	mā́ tvā mūrā́ aviṣyávo mópahásvāna ā́ dabhan
08.045.23	c	mā́kīm brahmadvíṣo vanaḥ
08.045.24	a	ihá tvā góparīṇasā mahé mandantu rā́dhase
08.045.24	c	sáro gauró yáthā piba
08.045.25	a	yā́ vr̥trahā́ parāváti sánā návā ca cucyuvé
08.045.25	c	tā́ saṁsátsu prá vocata
08.045.26	a	ápibat kadrúvaḥ sutám índraḥ sahásrabāhve
08.045.26	c	átrādediṣṭa paúṁsyam
08.045.27	a	satyáṁ tát turváśe yádau vídāno ahnavāyyám
08.045.27	c	vy āā̀naṭ turváṇe śámi
08.045.28	a	taráṇiṁ vo jánānāṁ tradáṁ vā́jasya gómataḥ
08.045.28	c	samānám u prá śaṁsiṣam
08.045.29	a	r̥bhukṣáṇaṁ ná vártava ukthéṣu tugryāvŕ̥dham
08.045.29	c	índraṁ sóme sácā suté
08.045.30	a	yáḥ kr̥ntád íd ví yonyáṁ triśókāya girím pr̥thúm
08.045.30	c	góbhyo gātúṁ níretave
08.045.31	a	yád dadhiṣé manasyási mandānáḥ préd íyakṣasi
08.045.31	c	mā́ tát kar indra mr̥ḷáya
08.045.32	a	dabhráṁ cid dhí tvā́vataḥ kr̥táṁ śr̥ṇvé ádhi kṣámi
08.045.32	c	jígātv indra te mánaḥ
08.045.33	a	távéd u tā́ḥ sukīrtáyó 'sann utá práśastayaḥ
08.045.33	c	yád indra mr̥ḷáyāsi naḥ
08.045.34	a	mā́ na ékasminn ā́gasi mā́ dváyor utá triṣú
08.045.34	c	vádhīr mā́ śūra bhū́riṣu
08.045.35	a	bibháyā hí tvā́vata ugrā́d abhiprabhaṅgíṇaḥ
08.045.35	c	dasmā́d ahám r̥tīṣáhaḥ
08.045.36	a	mā́ sákhyuḥ śū́nam ā́ vide mā́ putrásya prabhūvaso
08.045.36	c	āvŕ̥tvad bhūtu te mánaḥ
08.045.37	a	kó nú maryā ámithitaḥ sákhā sákhāyam abravīt
08.045.37	c	jahā́ kó asmád īṣate
08.045.38	a	evā́re vr̥ṣabhā suté 'sinvan bhū́ry āvayaḥ
08.045.38	c	śvaghnī́va nivátā cáran
08.045.39	a	ā́ ta etā́ vacoyújā hárī gr̥bhṇe sumádrathā
08.045.39	c	yád īm brahmábhya íd dádaḥ
08.045.40	a	bhindhí víśvā ápa dvíṣaḥ pári bā́dho jahī́ mŕ̥dhaḥ
08.045.40	c	vásu spārháṁ tád ā́ bhara
08.045.41	a	yád vīḷā́v indra yát sthiré yát párśāne párābhr̥tam
08.045.41	c	vásu spārháṁ tád ā́ bhara
08.045.42	a	yásya te viśvámānuṣo bhū́rer dattásya védati
08.045.42	c	vásu spārháṁ tád ā́ bhara
08.046.01	a	tvā́vataḥ purūvaso vayám indra praṇetaḥ
08.046.01	c	smási sthātar harīṇām
08.046.02	a	tvā́ṁ hí satyám adrivo vidmá dātā́ram iṣā́m
08.046.02	c	vidmá dātā́raṁ rayīṇā́m
08.046.03	a	ā́ yásya te mahimā́naṁ śátamūte śátakrato
08.046.03	c	gīrbhír gr̥ṇánti kārávaḥ
08.046.04	a	sunīthó ghā sá mártyo yám marúto yám aryamā́
08.046.04	c	mitráḥ pā́nty adrúhaḥ
08.046.05	a	dádhāno gómad áśvavat suvī́ryam ādityájūta edhate
08.046.05	c	sádā rāyā́ puruspŕ̥hā
08.046.06	a	tám índraṁ dā́nam īmahe śavasānám ábhīrvam
08.046.06	c	ī́śānaṁ rāyá īmahe
08.046.07	a	tásmin hí sánty ūtáyo víśvā ábhīravaḥ sácā
08.046.07	c	tám ā́ vahantu sáptayaḥ purūvásum mádāya hárayaḥ sutám
08.046.08	a	yás te mádo váreṇyo yá indra vr̥trahántamaḥ
08.046.08	c	yá ādadíḥ svàr nŕ̥bhir yáḥ pŕ̥tanāsu duṣṭáraḥ
08.046.09	a	yó duṣṭáro viśvavāra śravā́yyo vā́jeṣv ásti tarutā́
08.046.09	c	sá naḥ śaviṣṭha sávanā́ vaso gahi gaméma gómati vrajé
08.046.10	a	gavyó ṣú ṇo yáthā purā́śvayótá rathayā́
08.046.10	c	varivasyá mahāmaha
08.046.11	a	nahí te śūra rā́dhasó 'ntaṁ vindā́mi satrā́
08.046.11	c	daśasyā́ no maghavan nū́ cid adrivo dhíyo vā́jebhir āvitha
08.046.12	a	yá r̥ṣváḥ śrāvayátsakhā víśvét sá veda jánimā puruṣṭutáḥ
08.046.12	c	táṁ víśve mā́nuṣā yugéndraṁ havante taviṣáṁ yatásrucaḥ
08.046.13	a	sá no vā́jeṣv avitā́ purūvásuḥ purasthātā́ maghávā vr̥trahā́ bhuvat
08.046.14	a	abhí vo vīrám ándhaso mádeṣu gāya girā́ mahā́ vícetasam
08.046.14	c	índraṁ nā́ma śrútyaṁ śākínaṁ váco yáthā
08.046.15	a	dadī́ rékṇas tanvè dadír vásu dadír vā́jeṣu puruhūta vājínam
08.046.15	c	nūnám átha
08.046.16	a	víśveṣām irajyántaṁ vásūnāṁ sāsahvā́ṁsaṁ cid asyá várpasaḥ
08.046.16	c	kr̥payató nūnám áty átha
08.046.17	a	maháḥ sú vo áram iṣe stávāmahe mīḷhúṣe araṁgamā́ya jágmaye
08.046.17	c	yajñébhir gīrbhír viśvámanuṣām marútām iyakṣasi gā́ye tvā námasā girā́
08.046.18	a	yé pātáyante ájmabhir girīṇā́ṁ snúbhir eṣām
08.046.18	c	ajñám mahiṣváṇīnāṁ sumnáṁ tuviṣváṇīnām prā́dhvaré
08.046.19	a	prabhaṅgáṁ durmatīnā́m índra śaviṣṭhā́ bhara
08.046.19	c	rayím asmábhyaṁ yújyaṁ codayanmate jyéṣṭhaṁ codayanmate
08.046.20	a	sánitaḥ súsanitar úgra cítra cétiṣṭha sū́nr̥ta
08.046.20	c	prāsáhā samrāṭ sáhuriṁ sáhantam bhujyúṁ vā́jeṣu pū́rvyam
08.046.21	a	ā́ sá etu yá ī́vad ā́m̐ ádevaḥ pūrtám ādadé
08.046.21	c	yáthā cid váśo aśvyáḥ pr̥thuśrávasi kānītè 'syā́ vyúṣy ādadé
08.046.22	a	ṣaṣṭíṁ sahásrā́śvyasyāyútāsanam úṣṭrānāṁ viṁśatíṁ śatā́
08.046.22	c	dáśa śyā́vīnāṁ śatā́ dáśa tryàruṣīṇāṁ dáśa gávāṁ sahásrā
08.046.23	a	dáśa śyāvā́ r̥dhádrayo vītávārāsa āśávaḥ
08.046.23	c	mathrā́ nemíṁ ní vāvr̥tuḥ
08.046.24	a	dā́nāsaḥ pr̥thuśrávasaḥ kānītásya surā́dhasaḥ
08.046.24	c	ráthaṁ hiraṇyáyaṁ dádan máṁhiṣṭhaḥ sūrír abhūd
08.046.24	e	várṣiṣṭham akr̥ta śrávaḥ
08.046.25	a	ā́ no vāyo mahé táne yāhí makhā́ya pā́jase
08.046.25	c	vayáṁ hí te cakr̥mā́ bhū́ri dāváne sadyáś cin máhi dāváne
08.046.26	a	yó áśvebhir váhate vásta usrā́s tríḥ saptá saptatīnā́m
08.046.26	c	ebhíḥ sómebhiḥ somasúdbhiḥ somapā dānā́ya śukrapūtapāḥ
08.046.27	a	yó ma imáṁ cid u tmánā́mandac citráṁ dāváne
08.046.27	c	araṭvé ákṣe náhuṣe sukŕ̥tvani sukŕ̥ttarāya sukrátuḥ
08.046.28	a	ucathyè vápuṣi yáḥ svarā́ḷ utá vāyo ghr̥tasnā́ḥ
08.046.28	c	áśveṣitaṁ rájeṣitaṁ śúneṣitam prā́jma tád idáṁ nú tát
08.046.29	a	ádha priyám iṣirā́ya ṣaṣṭíṁ sahásrāsanam
08.046.29	c	áśvānām ín ná vŕ̥ṣṇām
08.046.30	a	gā́vo ná yūthám úpa yanti vádhraya úpa mā́ yanti vádhrayaḥ
08.046.31	a	ádha yác cā́rathe gaṇé śatám úṣṭrām̐ ácikradat
08.046.31	c	ádha śvítneṣu viṁśatíṁ śatā́
08.046.32	a	śatáṁ dāsé balbūthé vípras tárukṣa ā́ dade
08.046.32	c	té te vāyav imé jánā mádantī́ndragopā mádanti devágopāḥ
08.046.33	a	ádha syā́ yóṣaṇā mahī́ pratīcī́ váśam aśvyám
08.046.33	c	ádhirukmā ví nīyate
08.047.01	a	máhi vo mahatā́m ávo váruṇa mítra dāśúṣe
08.047.01	c	yám ādityā abhí druhó rákṣathā ném agháṁ naśad aneháso va ūtáyaḥ suūtáyo va ūtáyaḥ
08.047.02	a	vidā́ devā aghā́nām ā́dityāso apā́kr̥tim
08.047.02	c	pakṣā́ váyo yáthopári vy àsmé śárma yachatāneháso va ūtáyaḥ suūtáyo va ūtáyaḥ
08.047.03	a	vy àsmé ádhi śárma tát pakṣā́ váyo ná yantana
08.047.03	c	víśvāni viśvavedaso varūthyāā̀ manāmahe 'neháso va ūtáyaḥ suūtáyo va ūtáyaḥ
08.047.04	a	yásmā árāsata kṣáyaṁ jīvā́tuṁ ca prácetasaḥ
08.047.04	c	mánor víśvasya ghéd imá ādityā́ rāyá īśate 'neháso va ūtáyaḥ suūtáyo va ūtáyaḥ
08.047.05	a	pári ṇo vr̥ṇajann aghā́ durgā́ṇi rathyò yathā
08.047.05	c	syā́méd índrasya śármaṇy ādityā́nām utā́vasy aneháso va ūtáyaḥ suūtáyo va ūtáyaḥ
08.047.06	a	parihvr̥téd anā́ jáno yuṣmā́dattasya vāyati
08.047.06	c	dévā ádabhram āśa vo yám ādityā áhetanāneháso va ūtáyaḥ suūtáyo va ūtáyaḥ
08.047.07	a	ná táṁ tigmáṁ caná tyájo ná drāsad abhí táṁ gurú
08.047.07	c	yásmā u śárma saprátha ā́dityāso árādhvam aneháso va ūtáyaḥ suūtáyo va ūtáyaḥ
08.047.08	a	yuṣmé devā ápi ṣmasi yúdhyanta iva vármasu
08.047.08	c	yūyám mahó na énaso yūyám árbhād uruṣyatāneháso va ūtáyaḥ suūtáyo va ūtáyaḥ
08.047.09	a	áditir na uruṣyatv áditiḥ śárma yachatu
08.047.09	c	mātā́ mitrásya reváto 'ryamṇó váruṇasya cāneháso va ūtáyaḥ suūtáyo va ūtáyaḥ
08.047.10	a	yád devāḥ śárma śaraṇáṁ yád bhadráṁ yád anāturám
08.047.10	c	tridhā́tu yád varūthyàṁ tád asmā́su ví yantanāneháso va ūtáyaḥ suūtáyo va ūtáyaḥ
08.047.11	a	ā́dityā áva hí khyátā́dhi kū́lād iva spáśaḥ
08.047.11	c	sutīrthám árvato yathā́nu no neṣathā sugám aneháso va ūtáyaḥ suūtáyo va ūtáyaḥ
08.047.12	a	néhá bhadráṁ rakṣasvíne nā́vayaí nópayā́ utá
08.047.12	c	gáve ca bhadráṁ dhenáve vīrā́ya ca śravasyatè 'neháso va ūtáyaḥ suūtáyo va ūtáyaḥ
08.047.13	a	yád āvír yád apīcyàṁ dévāso ásti duṣkr̥tám
08.047.13	c	trité tád víśvam āptyá āré asmád dadhātanāneháso va ūtáyaḥ suūtáyo va ūtáyaḥ
08.047.14	a	yác ca góṣu duṣvápnyaṁ yác cāsmé duhitar divaḥ
08.047.14	c	tritā́ya tád vibhāvary āptyā́ya párā vahāneháso va ūtáyaḥ suūtáyo va ūtáyaḥ
08.047.15	a	niṣkáṁ vā ghā kr̥ṇávate srájaṁ vā duhitar divaḥ
08.047.15	c	trité duṣvápnyaṁ sárvam āptyé pári dadmasy aneháso va ūtáyaḥ suūtáyo va ūtáyaḥ
08.047.16	a	tádannāya tádapase tám bhāgám upasedúṣe
08.047.16	c	tritā́ya ca dvitā́ya cóṣo duṣvápnyaṁ vahāneháso va ūtáyaḥ suūtáyo va ūtáyaḥ
08.047.17	a	yáthā kalā́ṁ yáthā śapháṁ yátha r̥ṇáṁ saṁnáyāmasi
08.047.17	c	evā́ duṣvápnyaṁ sárvam āptyé sáṁ nayāmasy aneháso va ūtáyaḥ suūtáyo va ūtáyaḥ
08.047.18	a	ájaiṣmādyā́sanāma cā́bhūmā́nāgaso vayám
08.047.18	c	úṣo yásmād duṣvápnyād ábhaiṣmā́pa tád uchatv aneháso va ūtáyaḥ suūtáyo va ūtáyaḥ
08.048.01	a	svādór abhakṣi váyasaḥ sumedhā́ḥ svādhyò varivovíttarasya
08.048.01	c	víśve yáṁ devā́ utá mártyāso mádhu bruvánto abhí saṁcáranti
08.048.02	a	antáś ca prā́gā áditir bhavāsy avayātā́ háraso daívyasya
08.048.02	c	índav índrasya sakhyáṁ juṣāṇáḥ śraúṣṭīva dhúram ánu rāyá r̥dhyāḥ
08.048.03	a	ápāma sómam amŕ̥tā abhūma ŕ̥ganma jyótir ávidāma devā́n
08.048.03	c	kíṁ nūnám asmā́n kr̥ṇavad árātiḥ kím u dhūrtír amr̥ta mártyasya
08.048.04	a	śáṁ no bhava hr̥dá ā́ pītá indo pitéva soma sūnáve suśévaḥ
08.048.04	c	sákheva sákhya uruśaṁsa dhī́raḥ prá ṇa ā́yur jīváse soma tārīḥ
08.048.05	a	imé mā pītā́ yaśása uruṣyávo ráthaṁ ná gā́vaḥ sám anāha párvasu
08.048.05	c	té mā rakṣantu visrásaś carítrād utá mā srā́mād yavayantv índavaḥ
08.048.06	a	agníṁ ná mā mathitáṁ sáṁ didīpaḥ prá cakṣaya kr̥ṇuhí vásyaso naḥ
08.048.06	c	áthā hí te máda ā́ soma mánye revā́m̐ iva prá carā puṣṭím ácha
08.048.07	a	iṣiréṇa te mánasā sutásya bhakṣīmáhi pítryasyeva rāyáḥ
08.048.07	c	sóma rājan prá ṇa ā́yūṁṣi tārīr áhānīva sū́ryo vāsarā́ṇi
08.048.08	a	sóma rājan mr̥ḷáyā naḥ svastí táva smasi vratyāā̀s tásya viddhi
08.048.08	c	álarti dákṣa utá manyúr indo mā́ no aryó anukāmám párā dāḥ
08.048.09	a	tváṁ hí nas tanvàḥ soma gopā́ gā́tre gātre niṣasátthā nr̥cákṣāḥ
08.048.09	c	yát te vayám praminā́ma vratā́ni sá no mr̥ḷa suṣakhā́ deva vásyaḥ
08.048.10	a	r̥dūdáreṇa sákhyā saceya yó mā ná ríṣyed dharyaśva pītáḥ
08.048.10	c	ayáṁ yáḥ sómo ny ádhāyy asmé tásmā índram pratíram emy ā́yuḥ
08.048.11	a	ápa tyā́ asthur ánirā ámīvā nír atrasan támiṣīcīr ábhaiṣuḥ
08.048.11	c	ā́ sómo asmā́m̐ aruhad víhāyā áganma yátra pratiránta ā́yuḥ
08.048.12	a	yó na índuḥ pitaro hr̥tsú pītó 'martyo mártyām̐ āvivéśa
08.048.12	c	tásmai sómāya havíṣā vidhema mr̥ḷīké asya sumataú syāma
08.048.13	a	tváṁ soma pitŕ̥bhiḥ saṁvidānó 'nu dyā́vāpr̥thivī́ ā́ tatantha
08.048.13	c	tásmai ta indo havíṣā vidhema vayáṁ syāma pátayo rayīṇā́m
08.048.14	a	trā́tāro devā ádhi vocatā no mā́ no nidrā́ īśata mótá jálpiḥ
08.048.14	c	vayáṁ sómasya viśváha priyā́saḥ suvī́rāso vidátham ā́ vadema
08.048.15	a	tváṁ naḥ soma viśváto vayodhā́s tváṁ svarvíd ā́ viśā nr̥cákṣāḥ
08.048.15	c	tváṁ na inda ūtíbhiḥ sajóṣāḥ pāhí paścā́tād utá vā purástāt
08.049.01	a	abhí prá vaḥ surā́dhasam índram arca yáthā vidé
08.049.01	c	yó jaritŕ̥bhyo maghávā purūvásuḥ sahásreṇeva śíkṣati
08.049.02	a	śatā́nīkeva prá jigāti dhr̥ṣṇuyā́ hánti vr̥trā́ṇi dāśúṣe
08.049.02	c	girér iva prá rásā asya pinvire dátrāṇi purubhójasaḥ
08.049.03	a	ā́ tvā sutā́sa índavo mádā yá indra girvaṇaḥ
08.049.03	c	ā́po ná vajrinn ánv okyàṁ sáraḥ pr̥ṇánti śūra rā́dhase
08.049.04	a	anehásam pratáraṇaṁ vivákṣaṇam mádhvaḥ svā́diṣṭham īm piba
08.049.04	c	ā́ yáthā mandasānáḥ kirā́si naḥ prá kṣudréva tmánā dhr̥ṣát
08.049.05	a	ā́ na stómam úpa dravád dhiyānó áśvo ná sótr̥bhiḥ
08.049.05	c	yáṁ te svadhāvan svadáyanti dhenáva índra káṇveṣu rātáyaḥ
08.049.06	a	ugráṁ ná vīráṁ námasópa sedima víbhūtim ákṣitāvasum
08.049.06	c	udrī́va vajrinn avató ná siñcaté kṣárantīndra dhītáyaḥ
08.049.07	a	yád dha nūnáṁ yád vā yajñé yád vā pr̥thivyā́m ádhi
08.049.07	c	áto no yajñám āśúbhir mahemata ugrá ugrébhir ā́ gahi
08.049.08	a	ajirā́so hárayo yé ta āśávo vā́tā iva prasakṣíṇaḥ
08.049.08	c	yébhir ápatyam mánuṣaḥ parī́yase yébhir víśvaṁ svàr dr̥śé
08.049.09	a	etā́vatas ta īmaha índra sumnásya gómataḥ
08.049.09	c	yáthā prā́vo maghavan médhyātithiṁ yáthā nī́pātithiṁ dháne
08.049.10	a	yáthā káṇve maghavan trasádasyavi yáthā pakthé dáśavraje
08.049.10	c	yáthā góśarye ásanor r̥jíśvanī́ndra gómad dhíraṇyavat
08.050.01	a	prá sú śrutáṁ surā́dhasam árcā śakrám abhíṣṭaye
08.050.01	c	yáḥ sunvaté stuvaté kā́myaṁ vásu sahásreṇeva máṁhate
08.050.02	a	śatā́nīkā hetáyo asya duṣṭárā índrasya samíṣo mahī́ḥ
08.050.02	c	girír ná bhujmā́ maghávatsu pinvate yád īṁ sutā́ ámandiṣuḥ
08.050.03	a	yád īṁ sutā́sa índavo 'bhí priyám ámandiṣuḥ
08.050.03	c	ā́po ná dhāyi sávanam ma ā́ vaso dúghā ivópa dāśúṣe
08.050.04	a	anehásaṁ vo hávamānam ūtáye mádhvaḥ kṣaranti dhītáyaḥ
08.050.04	c	ā́ tvā vaso hávamānāsa índava úpa stotréṣu dadhire
08.050.05	a	ā́ naḥ sóme svadhvará iyānó átyo ná tośate
08.050.05	c	yáṁ te svadāvan svádanti gūrtáyaḥ pauré chandayase hávam
08.050.06	a	prá vīrám ugráṁ víviciṁ dhanaspŕ̥taṁ víbhūtiṁ rā́dhaso maháḥ
08.050.06	c	udrī́va vajrinn avató vasutvanā́ sádā pīpetha dāśúṣe
08.050.07	a	yád dha nūnám parāváti yád vā pr̥thivyā́ṁ diví
08.050.07	c	yujāná indra háribhir mahemata r̥ṣvá r̥ṣvébhir ā́ gahi
08.050.08	a	rathirā́so hárayo yé te asrídha ójo vā́tasya píprati
08.050.08	c	yébhir ní dásyum mánuṣo nighóṣayo yébhiḥ svàḥ parī́yase
08.050.09	a	etā́vatas te vaso vidyā́ma śūra návyasaḥ
08.050.09	c	yáthā prā́va étaśaṁ kŕ̥tvye dháne yáthā váśaṁ dáśavraje
08.050.10	a	yáthā káṇve maghavan médhe adhvaré dīrghánīthe dámūnasi
08.050.10	c	yáthā góśarye ásiṣāso adrivo máyi gotráṁ hariśríyam
08.051.01	a	yáthā mánau sā́ṁvaraṇau sómam indrā́pibaḥ sutám
08.051.01	c	nī́pātithau maghavan médhyātithau púṣṭigau śrúṣṭigau sácā
08.051.02	a	pārṣadvāṇáḥ práskaṇvaṁ sám asādayac cháyānaṁ jívrim úddhitam
08.051.02	c	sahásrāṇy asiṣāsad gávām ŕ̥ṣis tvóto dásyave vŕ̥kaḥ
08.051.03	a	yá ukthébhir ná vindháte cikíd yá r̥ṣicódanaḥ
08.051.03	c	índraṁ tám áchā vada návyasyā maty áriṣyantaṁ ná bhójase
08.051.04	a	yásmā arkáṁ saptáśīrṣāṇam ānr̥cús tridhā́tum uttamé padé
08.051.04	c	sá tv .ìmā́ víśvā bhúvanāni cikradad ā́d íj janiṣṭa paúṁsyam
08.051.05	a	yó no dātā́ vásūnām índraṁ táṁ hūmahe vayám
08.051.05	c	vidmā́ hy àsya sumatíṁ návīyasīṁ gaméma gómati vrajé
08.051.06	a	yásmai tváṁ vaso dānā́ya śíkṣasi sá rāyás póṣam aśnute
08.051.06	c	táṁ tvā vayám maghavann indra girvaṇaḥ sutā́vanto havāmahe
08.051.07	a	kadā́ caná starī́r asi néndra saścasi dāśúṣe
08.051.07	c	úpopén nú maghavan bhū́ya ín nú te dā́naṁ devásya pr̥cyate
08.051.08	a	prá yó nanakṣé abhy ójasā kríviṁ vadhaíḥ śúṣṇaṁ nighoṣáyan
08.051.08	c	yadéd ástambhīt pratháyann amū́ṁ dívam ā́d íj janiṣṭa pā́rthivaḥ
08.051.09	a	yásyāyáṁ víśva ā́ryo dā́saḥ śevadhipā́ aríḥ
08.051.09	c	tiráś cid aryé rúśame párīravi túbhyét só ajyate rayíḥ
08.051.10	a	turaṇyávo mádhumantaṁ ghr̥taścútaṁ víprāso arkám ānr̥cuḥ
08.051.10	c	asmé rayíḥ paprathe vŕ̥ṣṇyaṁ śávo 'smé suvānā́sa índavaḥ
08.052.01	a	yáthā mánau vívasvati sómaṁ śakrā́pibaḥ sutám
08.052.01	c	yáthā trité chánda indra jújoṣasy āyaú mādayase sácā
08.052.02	a	pŕ̥ṣadhre médhye mātaríśvanī́ndra suvāné ámandathāḥ
08.052.02	c	yáthā sómaṁ dáśaśipre dáśoṇye syū́maraśmāv ŕ̥jūnasi
08.052.03	a	yá ukthā́ kévalā dadhé yáḥ sómaṁ dhr̥ṣitā́pibat
08.052.03	c	yásmai víṣṇus trī́ṇi padā́ vicakramá úpa mitrásya dhármabhiḥ
08.052.04	a	yásya tvám indra stómeṣu cākáno vā́je vājiñ chatakrato
08.052.04	c	táṁ tvā vayáṁ sudúghām iva godúho juhūmási śravasyávaḥ
08.052.05	a	yó no dātā́ sá naḥ pitā́ mahā́m̐ ugrá īśānakŕ̥t
08.052.05	c	áyāmann ugró maghávā purūvásur gór áśvasya prá dātu naḥ
08.052.06	a	yásmai tváṁ vaso dānā́ya máṁhase sá rāyás póṣam invati
08.052.06	c	vasūyávo vásupatiṁ śatákratuṁ stómair índraṁ havāmahe
08.052.07	a	kadā́ caná prá yuchasy ubhé ní pāsi jánmanī
08.052.07	c	túrīyāditya hávanaṁ ta indriyám ā́ tasthāv amŕ̥taṁ diví
08.052.08	a	yásmai tvám maghavann indra girvaṇaḥ śíkṣo śíkṣasi dāśúṣe
08.052.08	c	asmā́kaṁ gíra utá suṣṭutíṁ vaso kaṇvavác chr̥ṇudhī hávam
08.052.09	a	ástāvi mánma pūrvyám bráhméndrāya vocata
08.052.09	c	pūrvī́r r̥tásya br̥hatī́r anūṣata stotúr medhā́ asr̥kṣata
08.052.10	a	sám índro rā́yo br̥hatī́r adhūnuta sáṁ kṣoṇī́ sám u sū́ryam
08.052.10	c	sáṁ śukrā́saḥ śúcayaḥ sáṁ gávāśiraḥ sómā índram amandiṣuḥ
08.053.01	a	upamáṁ tvā maghónāṁ jyéṣṭhaṁ ca vr̥ṣabhā́ṇām
08.053.01	c	pūrbhíttamam maghavann indra govídam ī́śānaṁ rāyá īmahe
08.053.02	a	yá āyúṁ kútsam atithigvám árdayo vāvr̥dhānó divé dive
08.053.02	c	táṁ tvā vayáṁ háryaśvaṁ śatákratuṁ vājayánto havāmahe
08.053.03	a	ā́ no víśveṣāṁ rásam mádhvaḥ siñcantv ádrayaḥ
08.053.03	c	yé parāváti sunviré jáneṣv ā́ yé arvāvátī́ndavaḥ
08.053.04	a	víśvā dvéṣāṁsi jahí cā́va cā́ kr̥dhi víśve sanvantv ā́ vásu
08.053.04	c	śī́ṣṭeṣu cit te madirā́so aṁśávo yátrā sómasya tr̥mpási
08.053.05	a	índra nédīya éd ihi mitámedhābhir ūtíbhiḥ
08.053.05	c	ā́ śaṁtama śáṁtamābhir abhíṣṭibhir ā́ svāpe svāpíbhiḥ
08.053.06	a	ājitúraṁ sátpatiṁ viśvácarṣaṇiṁ kr̥dhí prajā́sv ā́bhagam
08.053.06	c	prá sū́ tirā śácībhir yé ta ukthínaḥ krátum punatá ānuṣák
08.053.07	a	yás te sā́dhiṣṭhó 'vase té syāma bháreṣu te
08.053.07	c	vayáṁ hótrābhir utá deváhūtibhiḥ sasavā́ṁso manāmahe
08.053.08	a	aháṁ hí te harivo bráhma vājayúr ājíṁ yā́mi sádotíbhiḥ
08.053.08	c	tvā́m íd evá tám áme sám aśvayúr gavyúr ágre mathīnā́m
08.054.01	a	etát ta indra vīryàṁ gīrbhír gr̥ṇánti kārávaḥ
08.054.01	c	té stóbhanta ū́rjam āvan ghr̥taścútam paurā́so nakṣan dhītíbhiḥ
08.054.02	a	nákṣanta índram ávase sukr̥tyáyā yéṣāṁ sutéṣu mándase
08.054.02	c	yáthā saṁvarté ámado yáthā kr̥śá evā́smé indra matsva
08.054.03	a	ā́ no víśve sajóṣaso dévāso gántanópa naḥ
08.054.03	c	vásavo rudrā́ ávase na ā́ gamañ chr̥ṇvántu marúto hávam
08.054.04	a	pūṣā́ víṣṇur hávanam me sárasvaty ávantu saptá síndhavaḥ
08.054.04	c	ā́po vā́taḥ párvatāso vánaspátiḥ śr̥ṇótu pr̥thivī́ hávam
08.054.05	a	yád indra rā́dho ásti te mā́ghonam maghavattama
08.054.05	c	téna no bodhi sadhamā́dyo vr̥dhé bhágo dānā́ya vr̥trahan
08.054.06	a	ā́jipate nr̥pate tvám íd dhí no vā́ja ā́ vakṣi sukrato
08.054.06	c	vītī́ hótrābhir utá devávītibhiḥ sasavā́ṁso ví śr̥ṇvire
08.054.07	a	sánti hy àryá āśíṣa índra ā́yur jánānām
08.054.07	c	asmā́n nakṣasva maghavann úpā́vase dhukṣásva pipyúṣīm íṣam
08.054.08	a	vayáṁ ta indra stómebhir vidhema tvám asmā́kaṁ śatakrato
08.054.08	c	máhi sthūráṁ śaśayáṁ rā́dho áhrayam práskaṇvāya ní tośaya
08.055.01	a	bhū́rī́d índrasya vīryàṁ vy ákhyam abhy ā́yati
08.055.01	c	rā́dhas te dasyave vr̥ka
08.055.02	a	śatáṁ śvetā́sa ukṣáṇo diví tā́ro ná rocante
08.055.02	c	mahnā́ dívaṁ ná tastabhuḥ
08.055.03	a	śatáṁ veṇū́ñ chatáṁ śúnaḥ śatáṁ cármāṇi mlātā́ni
08.055.03	c	śatám me balbajastukā́ áruṣīṇāṁ cátuḥśatam
08.055.04	a	sudevā́ stha kāṇvāyanā váyo vayo vicarántaḥ
08.055.04	c	áśvāso ná caṅkramata
08.055.05	a	ā́d ít sāptásya carkirann ā́nūnasya máhi śrávaḥ
08.055.05	c	śyā́vīr atidhvasán patháś cákṣuṣā caná saṁnáśe
08.056.01	a	práti te dasyave vr̥ka rā́dho adarśy áhrayam
08.056.01	c	dyaúr ná prathinā́ śávaḥ
08.056.02	a	dáśa máhyam pautakratáḥ sahásrā dásyave vŕ̥kaḥ
08.056.02	c	nítyād rāyó amaṁhata
08.056.03	a	śatám me gardabhā́nāṁ śatám ū́rṇāvatīnām
08.056.03	c	śatáṁ dāsā́m̐ áti srájaḥ
08.056.04	a	tátro ápi prā́ṇīyata pūtákratāyai vyàktā
08.056.04	c	áśvānām ín ná yūthyāā̀m
08.056.05	a	ácety agníś cikitúr havyavā́ṭ sá sumádrathaḥ
08.056.05	c	agníḥ śukréṇa śocíṣā br̥hát sū́ro arocata diví sū́ryo arocata
08.057.01	a	yuváṁ devā krátunā pūrvyéṇa yuktā́ ráthena taviṣáṁ yajatrā
08.057.01	c	ā́gachataṁ nāsatyā śácībhir idáṁ tr̥tī́yaṁ sávanam pibāthaḥ
08.057.02	a	yuvā́ṁ devā́s tráya ekādaśā́saḥ satyā́ḥ satyásya dadr̥śe purástāt
08.057.02	c	asmā́kaṁ yajñáṁ sávanaṁ juṣāṇā́ pātáṁ sómam aśvinā dī́dyagnī
08.057.03	a	panā́yyaṁ tád aśvinā kr̥táṁ vāṁ vr̥ṣabhó divó rájasaḥ pr̥thivyā́ḥ
08.057.03	c	sahásraṁ śáṁsā utá yé gáviṣṭau sárvām̐ ít tā́m̐ úpa yātā píbadhyai
08.057.04	a	ayáṁ vām bhāgó níhito yajatremā́ gíro nāsatyópa yātam
08.057.04	c	píbataṁ sómam mádhumantam asmé prá dāśvā́ṁsam avataṁ śácībhiḥ
08.058.01	a	yám r̥tvíjo bahudhā́ kalpáyantaḥ sácetaso yajñám imáṁ váhanti
08.058.01	c	yó anūcānó brāhmaṇó yuktá āsīt kā́ svit tátra yájamānasya saṁvít
08.058.02	a	éka evā́gnír bahudhā́ sámiddha ékaḥ sū́ryo víśvam ánu prábhūtaḥ
08.058.02	c	ékaivóṣā́ḥ sárvam idáṁ ví bhāty ékaṁ vā́ idáṁ ví babhūva sárvam
08.058.03	a	jyótiṣmantaṁ ketumántaṁ tricakráṁ sukháṁ ráthaṁ suṣádam bhū́rivāram
08.058.03	c	citrā́maghā yásya yóge 'dhijajñe táṁ vāṁ huvé áti riktam píbadhyai
08.059.01	a	imā́ni vām bhāgadhéyāni sisrata índrāvaruṇā prá mahé sutéṣu vām
08.059.01	c	yajñé yajñe ha sávanā bhuraṇyátho yát sunvaté yájamānāya śíkṣathaḥ
08.059.02	a	niṣṣídhvarīr óṣadhīr ā́pa āstām índrāvaruṇā mahimā́nam ā́śata
08.059.02	c	yā́ sísratū rájasaḥ pāré ádhvano yáyoḥ śátrur nákir ā́deva óhate
08.059.03	a	satyáṁ tád indrāvaruṇā kr̥śásya vām mádhva ūrmíṁ duhate saptá vā́ṇīḥ
08.059.03	c	tā́bhir dāśvā́ṁsam avataṁ śubhas patī yó vām ádabdho abhí pā́ti cíttibhiḥ
08.059.04	a	ghr̥taprúṣaḥ saúmyā jīrádānavaḥ saptá svásāraḥ sádana r̥tásya
08.059.04	c	yā́ ha vām indrāvaruṇā ghr̥taścútas tā́bhir dhattaṁ yájamānāya śikṣatam
08.059.05	a	ávocāma mahaté saúbhagāya satyáṁ tveṣā́bhyām mahimā́nam indriyám
08.059.05	c	asmā́n sv .ìndrāvaruṇā ghr̥taścútas tríbhiḥ sāptébhir avataṁ śubhas patī
08.059.06	a	índrāvaruṇā yád r̥ṣíbhyo manīṣā́ṁ vācó matíṁ śrutám adattam ágre
08.059.06	c	yā́ni sthā́nāny asr̥janta dhī́rā yajñáṁ tanvānā́s tápasābhy àpaśyam
08.059.07	a	índrāvaruṇā saumanasám ádr̥ptaṁ rāyás póṣaṁ yájamāneṣu dhattam
08.059.07	c	prajā́m puṣṭím bhūtim asmā́su dhattaṁ dīrghāyutvā́ya prá tirataṁ na ā́yuḥ
08.060.01	a	ágna ā́ yāhy agníbhir hótāraṁ tvā vr̥ṇīmahe
08.060.01	c	ā́ tvā́m anaktu práyatā havíṣmatī yájiṣṭham barhír āsáde
08.060.02	a	áchā hí tvā sahasaḥ sūno aṅgiraḥ srúcaś cáranty adhvaré
08.060.02	c	ūrjó nápātaṁ ghr̥tákeśam īmahe 'gníṁ yajñéṣu pūrvyám
08.060.03	a	ágne kavír vedhā́ asi hótā pāvaka yákṣyaḥ
08.060.03	c	mandró yájiṣṭho adhvaréṣv ī́ḍyo víprebhiḥ śukra mánmabhiḥ
08.060.04	a	ádrogham ā́ vahośató yaviṣṭhya devā́m̐ ajasra vītáye
08.060.04	c	abhí práyāṁsi súdhitā́ vaso gahi mándasva dhītíbhir hitáḥ
08.060.05	a	tvám ít sapráthā asy ágne trātar r̥tás kavíḥ
08.060.05	c	tvā́ṁ víprāsaḥ samidhāna dīdiva ā́ vivāsanti vedhásaḥ
08.060.06	a	śócā śociṣṭha dīdihí viśé máyo rā́sva stotré mahā́m̐ asi
08.060.06	c	devā́nāṁ śárman máma santu sūráyaḥ śatrūṣā́haḥ svagnáyaḥ
08.060.07	a	yáthā cid vr̥ddhám atasám ágne saṁjū́rvasi kṣámi
08.060.07	c	evā́ daha mitramaho yó asmadhrúg durmánmā káś ca vénati
08.060.08	a	mā́ no mártāya ripáve rakṣasvíne mā́gháśaṁsāya rīradhaḥ
08.060.08	c	ásredhadbhis taráṇibhir yaviṣṭhya śivébhiḥ pāhi pāyúbhiḥ
08.060.09	a	pāhí no agna ékayā pāhy ùtá dvitī́yayā
08.060.09	c	pāhí gīrbhís tisŕ̥bhir ūrjām pate pāhí catasŕ̥bhir vaso
08.060.10	a	pāhí víśvasmād rakṣáso árāvṇaḥ prá sma vā́jeṣu no 'va
08.060.10	c	tvā́m íd dhí nédiṣṭhaṁ devátātaya āpíṁ nákṣāmahe vr̥dhé
08.060.11	a	ā́ no agne vayovŕ̥dhaṁ rayím pāvaka śáṁsyam
08.060.11	c	rā́svā ca na upamāte puruspŕ̥haṁ súnītī sváyaśastaram
08.060.12	a	yéna váṁsāma pŕ̥tanāsu śárdhatas táranto aryá ādíśaḥ
08.060.12	c	sá tváṁ no vardha práyasā śacīvaso jínvā dhíyo vasuvídaḥ
08.060.13	a	śíśāno vr̥ṣabhó yathāgníḥ śŕ̥ṅge dávidhvat
08.060.13	c	tigmā́ asya hánavo ná pratidhŕ̥ṣe sujámbhaḥ sáhaso yahúḥ
08.060.14	a	nahí te agne vr̥ṣabha pratidhŕ̥ṣe jámbhāso yád vitíṣṭhase
08.060.14	c	sá tváṁ no hotaḥ súhutaṁ havíṣ kr̥dhi váṁsvā no vā́ryā purú
08.060.15	a	śéṣe váneṣu māt!róḥ sáṁ tvā mártāsa indhate
08.060.15	c	átandro havyā́ vahasi haviṣkŕ̥ta ā́d íd devéṣu rājasi
08.060.16	a	saptá hótāras tám íd īḷate tvā́gne sutyájam áhrayam
08.060.16	c	bhinátsy ádriṁ tápasā ví śocíṣā prā́gne tiṣṭha jánām̐ áti
08.060.17	a	agním agniṁ vo ádhriguṁ huvéma vr̥ktábarhiṣaḥ
08.060.17	c	agníṁ hitáprayasaḥ śaśvatī́ṣv ā́ hótāraṁ carṣaṇīnā́m
08.060.18	a	kétena śárman sacate suṣāmáṇy ágne túbhyaṁ cikitvánā
08.060.18	c	iṣaṇyáyā naḥ pururū́pam ā́ bhara vā́jaṁ nédiṣṭham ūtáye
08.060.19	a	ágne járitar viśpátis tepānó deva rakṣásaḥ
08.060.19	c	áproṣivān gr̥hápatir mahā́m̐ asi divás pāyúr duroṇayúḥ
08.060.20	a	mā́ no rákṣa ā́ veśīd āghr̥ṇīvaso mā́ yātúr yātumā́vatām
08.060.20	c	parogavyūty ánirām ápa kṣúdham ágne sédha rakṣasvínaḥ
08.061.01	a	ubháyaṁ śr̥ṇávac ca na índro arvā́g idáṁ vácaḥ
08.061.01	c	satrā́cyā maghávā sómapītaye dhiyā́ śáviṣṭha ā́ gamat
08.061.02	a	táṁ hí svarā́jaṁ vr̥ṣabháṁ tám ójase dhiṣáṇe niṣṭatakṣátuḥ
08.061.02	c	utópamā́nām prathamó ní ṣīdasi sómakāmaṁ hí te mánaḥ
08.061.03	a	ā́ vr̥ṣasva purūvaso sutásyendrā́ndhasaḥ
08.061.03	c	vidmā́ hí tvā harivaḥ pr̥tsú sāsahím ádhr̥ṣṭaṁ cid dadhr̥ṣváṇim
08.061.04	a	áprāmisatya maghavan táthéd asad índra krátvā yáthā váśaḥ
08.061.04	c	sanéma vā́jaṁ táva śiprinn ávasā makṣū́ cid yánto adrivaḥ
08.061.05	a	śagdhy ūā̀ ṣú śacīpata índra víśvābhir ūtíbhiḥ
08.061.05	c	bhágaṁ ná hí tvā yaśásaṁ vasuvídam ánu śūra cárāmasi
08.061.06	a	pauró áśvasya purukŕ̥d gávām asy útso deva hiraṇyáyaḥ
08.061.06	c	nákir hí dā́nam parimárdhiṣat tvé yád yad yā́mi tád ā́ bhara
08.061.07	a	tváṁ hy éhi cérave vidā́ bhágaṁ vásuttaye
08.061.07	c	úd vāvr̥ṣasva maghavan gáviṣṭaya úd indrā́śvamiṣṭaye
08.061.08	a	tvám purū́ sahásrāṇi śatā́ni ca yūthā́ dānā́ya maṁhase
08.061.08	c	ā́ puraṁdaráṁ cakr̥ma vípravacasa índraṁ gā́yantó 'vase
08.061.09	a	avipró vā yád ávidhad vípro vendra te vácaḥ
08.061.09	c	sá prá mamandat tvāyā́ śatakrato prā́cāmanyo áhaṁsana
08.061.10	a	ugrábāhur mrakṣakŕ̥tvā puraṁdaró yádi me śr̥ṇávad dhávam
08.061.10	c	vasūyávo vásupatiṁ śatákratuṁ stómair índraṁ havāmahe
08.061.11	a	ná pāpā́so manāmahe nā́rāyāso ná jáḷhavaḥ
08.061.11	c	yád ín nv índraṁ vŕ̥ṣaṇaṁ sácā suté sákhāyaṁ kr̥ṇávāmahai
08.061.12	a	ugráṁ yuyujma pŕ̥tanāsu sāsahím r̥ṇákātim ádābhyam
08.061.12	c	védā bhr̥máṁ cit sánitā rathī́tamo vājínaṁ yám íd ū náśat
08.061.13	a	yáta indra bháyāmahe táto no ábhayaṁ kr̥dhi
08.061.13	c	mághavañ chagdhí táva tán na ūtíbhir ví dvíṣo ví mŕ̥dho jahi
08.061.14	a	tváṁ hí rādhaspate rā́dhaso maháḥ kṣáyasyā́si vidhatáḥ
08.061.14	c	táṁ tvā vayám maghavann indra girvaṇaḥ sutā́vanto havāmahe
08.061.15	a	índra spáḷ utá vr̥trahā́ paraspā́ no váreṇyaḥ
08.061.15	c	sá no rakṣiṣac caramáṁ sá madhyamáṁ sá paścā́t pātu naḥ puráḥ
08.061.16	a	tváṁ naḥ paścā́d adharā́d uttarā́t purá índra ní pāhi viśvátaḥ
08.061.16	c	āré asmát kr̥ṇuhi daívyam bhayám āré hetī́r ádevīḥ
08.061.17	a	adyā́dyā śváḥ śva índra trā́sva paré ca naḥ
08.061.17	c	víśvā ca no jaritr̥ŕ̥n satpate áhā dívā náktaṁ ca rakṣiṣaḥ
08.061.18	a	prabhaṅgī́ śū́ro maghávā tuvī́maghaḥ sámmiślo viryāā̀ya kám
08.061.18	c	ubhā́ te bāhū́ vŕ̥ṣaṇā śatakrato ní yā́ vájram mimikṣátuḥ
08.062.01	a	pró asmā úpastutim bháratā yáj jújoṣati
08.062.01	c	ukthaír índrasya mā́hinaṁ váyo vardhanti somíno
08.062.01	e	bhadrā́ índrasya rātáyaḥ
08.062.02	a	ayujó ásamo nŕ̥bhir ékaḥ kr̥ṣṭī́r ayā́syaḥ
08.062.02	c	pūrvī́r áti prá vāvr̥dhe víśvā jātā́ny ójasā
08.062.02	e	bhadrā́ índrasya rātáyaḥ
08.062.03	a	áhitena cid árvatā jīrádānuḥ siṣāsati
08.062.03	c	pravā́cyam indra tát táva vīryāā̀ṇi kariṣyató
08.062.03	e	bhadrā́ índrasya rātáyaḥ
08.062.04	a	ā́ yāhi kr̥ṇávāma ta índra bráhmāṇi várdhanā
08.062.04	c	yébhiḥ śaviṣṭha cākáno bhadrám ihá śravasyaté
08.062.04	e	bhadrā́ índrasya rātáyaḥ
08.062.05	a	dhr̥ṣatáś cid dhr̥ṣán mánaḥ kr̥ṇóṣīndra yát tvám
08.062.05	c	tīvraíḥ sómaiḥ saparyató námobhiḥ pratibhū́ṣato
08.062.05	e	bhadrā́ índrasya rātáyaḥ
08.062.06	a	áva caṣṭa ŕ̥cīṣamo 'vatā́m̐ iva mā́nuṣaḥ
08.062.06	c	juṣṭvī́ dákṣasya somínaḥ sákhāyaṁ kr̥ṇute yújam
08.062.06	e	bhadrā́ índrasya rātáyaḥ
08.062.07	a	víśve ta indra vīryàṁ devā́ ánu krátuṁ daduḥ
08.062.07	c	bhúvo víśvasya gópatiḥ puruṣṭuta bhadrā́ índrasya rātáyaḥ
08.062.08	a	gr̥ṇé tád indra te śáva upamáṁ devátātaye
08.062.08	c	yád dháṁsi vr̥trám ójasā śacīpate bhadrā́ índrasya rātáyaḥ
08.062.09	a	sámaneva vapuṣyatáḥ kr̥ṇávan mā́nuṣā yugā́
08.062.09	c	vidé tád índraś cétanam ádha śrutó bhadrā́ índrasya rātáyaḥ
08.062.10	a	új jātám indra te śáva út tvā́m út táva krátum
08.062.10	c	bhū́rigo bhū́ri vāvr̥dhur mághavan táva śármaṇi
08.062.10	e	bhadrā́ índrasya rātáyaḥ
08.062.11	a	aháṁ ca tváṁ ca vr̥trahan sáṁ yujyāva saníbhya ā́
08.062.11	c	arātīvā́ cid adrivó 'nu nau śūra maṁsate
08.062.11	e	bhadrā́ índrasya rātáyaḥ
08.062.12	a	satyám íd vā́ u táṁ vayám índraṁ stavāma nā́nr̥tam
08.062.12	c	mahā́m̐ ásunvato vadhó bhū́ri jyótīṁṣi sunvató
08.062.12	e	bhadrā́ índrasya rātáyaḥ
08.063.01	a	sá pūrvyó mahā́nāṁ venáḥ krátubhir ānaje
08.063.01	c	yásya dvā́rā mánuṣ pitā́ devéṣu dhíya ānajé
08.063.02	a	divó mā́naṁ nót sadan sómapr̥ṣṭhāso ádrayaḥ
08.063.02	c	ukthā́ bráhma ca śáṁsyā
08.063.03	a	sá vidvā́m̐ áṅgirobhya índro gā́ avr̥ṇod ápa
08.063.03	c	stuṣé tád asya paúṁsyam
08.063.04	a	sá pratnáthā kavivr̥dhá índro vākásya vakṣáṇiḥ
08.063.04	c	śivó arkásya hómany asmatrā́ gantv ávase
08.063.05	a	ā́d ū nú te ánu krátuṁ svā́hā várasya yájyavaḥ
08.063.05	c	śvātrám arkā́ anūṣaténdra gotrásya dāváne
08.063.06	a	índre víśvāni vīryāā̀ kr̥tā́ni kártvāni ca
08.063.06	c	yám arkā́ adhvaráṁ vidúḥ
08.063.07	a	yát pā́ñcajanyayā viśéndre ghóṣā ásr̥kṣata
08.063.07	c	ástr̥ṇād barháṇā vipó 'ryó mā́nasya sá kṣáyaḥ
08.063.08	a	iyám u te ánuṣṭutiś cakr̥ṣé tā́ni paúṁsyā
08.063.08	c	prā́vaś cakrásya vartaním
08.063.09	a	asyá vŕ̥ṣṇo vyódana urú kramiṣṭa jīváse
08.063.09	c	yávaṁ ná paśvá ā́ dade
08.063.10	a	tád dádhānā avasyávo yuṣmā́bhir dákṣapitaraḥ
08.063.10	c	syā́ma marútvato vr̥dhé
08.063.11	a	báḷ r̥tvíyāya dhā́mna ŕ̥kvabhiḥ śūra nonumaḥ
08.063.11	c	jéṣāmendra tváyā yujā́
08.063.12	a	asmé rudrā́ mehánā párvatāso vr̥trahátye bhárahūtau sajóṣāḥ
08.063.12	c	yáḥ śáṁsate stuvaté dhā́yi pajrá índrajyeṣṭhā asmā́m̐ avantu devā́ḥ
08.064.01	a	út tvā mandantu stómāḥ kr̥ṇuṣvá rā́dho adrivaḥ
08.064.01	c	áva brahmadvíṣo jahi
08.064.02	a	padā́ paṇī́m̐r arādháso ní bādhasva mahā́m̐ asi
08.064.02	c	nahí tvā káś caná práti
08.064.03	a	tvám īśiṣe sutā́nām índra tvám ásutānām
08.064.03	c	tváṁ rā́jā jánānām
08.064.04	a	éhi préhi kṣáyo divy āā̀ghóṣañ carṣaṇīnā́m
08.064.04	c	óbhé pr̥ṇāsi ródasī
08.064.05	a	tyáṁ cit párvataṁ giríṁ śatávantaṁ sahasríṇam
08.064.05	c	ví stotŕ̥bhyo rurojitha
08.064.06	a	vayám u tvā dívā suté vayáṁ náktaṁ havāmahe
08.064.06	c	asmā́kaṁ kā́mam ā́ pr̥ṇa
08.064.07	a	kvà syá vr̥ṣabhó yúvā tuvigrī́vo ánānataḥ
08.064.07	c	brahmā́ kás táṁ saparyati
08.064.08	a	kásya svit sávanaṁ vŕ̥ṣā jujuṣvā́m̐ áva gachati
08.064.08	c	índraṁ ká u svid ā́ cake
08.064.09	a	káṁ te dānā́ asakṣata vŕ̥trahan káṁ suvī́ryā
08.064.09	c	ukthé ká u svid ántamaḥ
08.064.10	a	ayáṁ te mā́nuṣe jáne sómaḥ pūrúṣu sūyate
08.064.10	c	tásyéhi prá dravā píba
08.064.11	a	ayáṁ te śaryaṇā́vati suṣómāyām ádhi priyáḥ
08.064.11	c	ārjīkī́ye madíntamaḥ
08.064.12	a	tám adyá rā́dhase mahé cā́rum mádāya ghŕ̥ṣvaye
08.064.12	c	éhīm indra drávā píba
08.065.01	a	yád indra prā́g ápāg údaṅ nyàg vā hūyáse nŕ̥bhiḥ
08.065.01	c	ā́ yāhi tū́yam āśúbhiḥ
08.065.02	a	yád vā prasrávaṇe divó mādáyāse svàrṇare
08.065.02	c	yád vā samudré ándhasaḥ
08.065.03	a	ā́ tvā gīrbhír mahā́m urúṁ huvé gā́m iva bhójase
08.065.03	c	índra sómasya pītáye
08.065.04	a	ā́ ta indra mahimā́naṁ hárayo deva te máhaḥ
08.065.04	c	ráthe vahantu bíbhrataḥ
08.065.05	a	índra gr̥ṇīṣá u stuṣé mahā́m̐ ugrá īśānakŕ̥t
08.065.05	c	éhi naḥ sutám píba
08.065.06	a	sutā́vantas tvā vayám práyasvanto havāmahe
08.065.06	c	idáṁ no barhír āsáde
08.065.07	a	yác cid dhí śáśvatām ásī́ndra sā́dhāraṇas tvám
08.065.07	c	táṁ tvā vayáṁ havāmahe
08.065.08	a	idáṁ te somyám mádhv ádhukṣann ádribhir náraḥ
08.065.08	c	juṣāṇá indra tát piba
08.065.09	a	víśvām̐ aryó vipaścító 'ti khyas tū́yam ā́ gahi
08.065.09	c	asmé dhehi śrávo br̥hát
08.065.10	a	dātā́ me pŕ̥ṣatīnāṁ rā́jā hiraṇyavī́nām
08.065.10	c	mā́ devā maghávā riṣat
08.065.11	a	sahásre pŕ̥ṣatīnām ádhi ścandrám br̥hát pr̥thú
08.065.11	c	śukráṁ híraṇyam ā́ dade
08.065.12	a	nápāto durgáhasya me sahásreṇa surā́dhasaḥ
08.065.12	c	śrávo devéṣv akrata
08.066.01	a	tárobhir vo vidádvasum índraṁ sabā́dha ūtáye
08.066.01	c	br̥hád gā́yantaḥ sutásome adhvaré huvé bháraṁ ná kāríṇam
08.066.02	a	ná yáṁ dudhrā́ várante ná sthirā́ múro máde suśiprám ándhasaḥ
08.066.02	c	yá ādŕ̥tyā śaśamānā́ya sunvaté dā́tā jaritrá ukthyàm
08.066.03	a	yáḥ śakró mr̥kṣó áśvyo yó vā kī́jo hiraṇyáyaḥ
08.066.03	c	sá ūrvásya rejayaty ápāvr̥tim índro gávyasya vr̥trahā́
08.066.04	a	níkhātaṁ cid yáḥ purusambhr̥táṁ vásū́d íd vápati dāśúṣe
08.066.04	c	vajrī́ suśipró háryaśva ít karad índraḥ krátvā yáthā váśat
08.066.05	a	yád vāvántha puruṣṭuta purā́ cic chūra nr̥ṇā́m
08.066.05	c	vayáṁ tát ta indra sám bharāmasi yajñám uktháṁ turáṁ vácaḥ
08.066.06	a	sácā sómeṣu puruhūta vajrivo mádāya dyukṣa somapāḥ
08.066.06	c	tvám íd dhí brahmakŕ̥te kā́myaṁ vásu déṣṭhaḥ sunvaté bhúvaḥ
08.066.07	a	vayám enam idā́ hyó 'pīpemehá vajríṇam
08.066.07	c	tásmā u adyá samanā́ sutám bharā́ nūnám bhūṣata śruté
08.066.08	a	vŕ̥kaś cid asya vāraṇá urāmáthir ā́ vayúneṣu bhūṣati
08.066.08	c	sémáṁ na stómaṁ jujuṣāṇá ā́ gahi índra prá citráyā dhiyā́
08.066.09	a	kád ū nv àsyā́kr̥tam índrasyāsti paúṁsyam
08.066.09	c	kéno nú kaṁ śrómatena ná śuśruve janúṣaḥ pári vr̥trahā́
08.066.10	a	kád ū mahī́r ádhr̥ṣṭā asya táviṣīḥ kád u vr̥traghnó ástr̥tam
08.066.10	c	índro víśvān bekanā́ṭām̐ ahardŕ̥śa utá krátvā paṇī́m̐r abhí
08.066.11	a	vayáṁ ghā te ápūrvyéndra bráhmāṇi vr̥trahan
08.066.11	c	purūtámāsaḥ puruhūta vajrivo bhr̥tíṁ ná prá bharāmasi
08.066.12	a	pūrvī́ś cid dhí tvé tuvikūrminn āśáso hávanta indrotáyaḥ
08.066.12	c	tiráś cid aryáḥ sávanā́ vaso gahi śáviṣṭha śrudhí me hávam
08.066.13	a	vayáṁ ghā te tvé íd v índra víprā ápi ṣmasi
08.066.13	c	nahí tvád anyáḥ puruhūta káś caná mághavann ásti marḍitā́
08.066.14	a	tváṁ no asyā́ ámater utá kṣudhò 'bhíśaster áva spr̥dhi
08.066.14	c	tváṁ na ūtī́ táva citráyā dhiyā́ śíkṣā śaciṣṭha gātuvít
08.066.15	a	sóma íd vaḥ sutó astu kálayo mā́ bibhītana
08.066.15	c	ápéd eṣá dhvasmā́yati svayáṁ ghaiṣó ápāyati
08.067.01	a	tyā́n nú kṣatríyām̐ áva ādityā́n yāciṣāmahe
08.067.01	c	sumr̥ḷīkā́m̐ abhíṣṭaye
08.067.02	a	mitró no áty aṁhatíṁ váruṇaḥ parṣad aryamā́
08.067.02	c	ādityā́so yáthā vidúḥ
08.067.03	a	téṣāṁ hí citrám ukthyàṁ várūtham ásti dāśúṣe
08.067.03	c	ādityā́nām araṁkŕ̥te
08.067.04	a	máhi vo mahatā́m ávo váruṇa mítrā́ryaman
08.067.04	c	ávāṁsy ā́ vr̥ṇīmahe
08.067.05	a	jīvā́n no abhí dhetanā́dityāsaḥ purā́ háthāt
08.067.05	c	kád dha stha havanaśrutaḥ
08.067.06	a	yád vaḥ śrāntā́ya sunvaté várūtham ásti yác chardíḥ
08.067.06	c	ténā no ádhi vocata
08.067.07	a	ásti devā aṁhór urv ásti rátnam ánāgasaḥ
08.067.07	c	ā́dityā ádbhutainasaḥ
08.067.08	a	mā́ naḥ sétuḥ siṣed ayám mahé vr̥ṇaktu nas pári
08.067.08	c	índra íd dhí śrutó vaśī́
08.067.09	a	mā́ no mr̥cā́ ripūṇā́ṁ vr̥jinā́nām aviṣyavaḥ
08.067.09	c	dévā abhí prá mr̥kṣata
08.067.10	a	utá tvā́m adite mahy aháṁ devy úpa bruve
08.067.10	c	sumr̥ḷīkā́m abhíṣṭaye
08.067.11	a	párṣi dīné gabhīrá ā́m̐ úgraputre jíghāṁsataḥ
08.067.11	c	mā́kis tokásya no riṣat
08.067.12	a	anehó na uruvraja úrūci ví prásartave
08.067.12	c	kr̥dhí tokā́ya jīváse
08.067.13	a	yé mūrdhā́naḥ kṣitīnā́m ádabdhāsaḥ sváyaśasaḥ
08.067.13	c	vratā́ rákṣante adrúhaḥ
08.067.14	a	té na āsnó vŕ̥kāṇām ā́dityāso mumócata
08.067.14	c	stenám baddhám ivādite
08.067.15	a	ápo ṣú ṇa iyáṁ śárur ā́dityā ápa durmatíḥ
08.067.15	c	asmád etv ájaghnuṣī
08.067.16	a	śáśvad dhí vaḥ sudānava ā́dityā ūtíbhir vayám
08.067.16	c	purā́ nūnám bubhujmáhe
08.067.17	a	śáśvantaṁ hí pracetasaḥ pratiyántaṁ cid énasaḥ
08.067.17	c	dévāḥ kr̥ṇuthá jīváse
08.067.18	a	tát sú no návyaṁ sányasa ā́dityā yán múmocati
08.067.18	c	bandhā́d baddhám ivādite
08.067.19	a	nā́smā́kam asti tát tára ā́dityāso atiṣkáde
08.067.19	c	yūyám asmábhyam mr̥ḷata
08.067.20	a	mā́ no hetír vivásvata ā́dityāḥ kr̥trímā śáruḥ
08.067.20	c	purā́ nú jaráso vadhīt
08.067.21	a	ví ṣú dvéṣo vy àṁhatím ā́dityāso ví sáṁhitam
08.067.21	c	víṣvag ví vr̥hatā rápaḥ
08.068.01	a	ā́ tvā ráthaṁ yáthotáye sumnā́ya vartayāmasi
08.068.01	c	tuvikūrmím r̥tīṣáham índra śáviṣṭha sátpate
08.068.02	a	túviśuṣma túvikrato śácīvo víśvayā mate
08.068.02	c	ā́ paprātha mahitvanā́
08.068.03	a	yásya te mahinā́ maháḥ pári jmāyántam īyátuḥ
08.068.03	c	hástā vájraṁ hiraṇyáyam
08.068.04	a	viśvā́narasya vas pátim ánānatasya śávasaḥ
08.068.04	c	évaiś ca carṣaṇīnā́m ūtī́ huve ráthānām
08.068.05	a	abhíṣṭaye sadā́vr̥dhaṁ svàrmīḷheṣu yáṁ náraḥ
08.068.05	c	nā́nā hávanta ūtáye
08.068.06	a	parómātram ŕ̥cīṣamam índram ugráṁ surā́dhasam
08.068.06	c	ī́śānaṁ cid vásūnām
08.068.07	a	táṁ tam íd rā́dhase mahá índraṁ codāmi pītáye
08.068.07	c	yáḥ pūrvyā́m ánuṣṭutim ī́śe kr̥ṣṭīnā́ṁ nr̥túḥ
08.068.08	a	ná yásya te śavasāna sakhyám ānáṁśa mártyaḥ
08.068.08	c	nákiḥ śávāṁsi te naśat
08.068.09	a	tvótāsas tvā́ yujā́psú sū́rye mahád dhánam
08.068.09	c	jáyema pr̥tsú vajrivaḥ
08.068.10	a	táṁ tvā yajñébhir īmahe táṁ gīrbhír girvaṇastama
08.068.10	c	índra yáthā cid ā́vitha vā́jeṣu purumā́yyam
08.068.11	a	yásya te svādú sakhyáṁ svādvī́ práṇītir adrivaḥ
08.068.11	c	yajñó vitantasā́yyaḥ
08.068.12	a	urú ṇas tanvè tána urú kṣáyāya nas kr̥dhi
08.068.12	c	urú ṇo yandhi jīváse
08.068.13	a	urúṁ nŕ̥bhya urúṁ gáva urúṁ ráthāya pánthām
08.068.13	c	devávītim manāmahe
08.068.14	a	úpa mā ṣáḍ dvā́ dvā náraḥ sómasya hárṣyā
08.068.14	c	tíṣṭhanti svādurātáyaḥ
08.068.15	a	r̥jrā́v indrotá ā́ dade hárī ŕ̥kṣasya sūnávi
08.068.15	c	āśvamedhásya róhitā
08.068.16	a	suráthām̐ ātithigvé svabhīśū́m̐r ārkṣé
08.068.16	c	āśvamedhé supéśasaḥ
08.068.17	a	ṣáḷ áśvām̐ ātithigvá indroté vadhū́mataḥ
08.068.17	c	sácā pūtákratau sanam
08.068.18	a	aíṣu cetad vŕ̥ṣaṇvaty antár r̥jréṣv áruṣī
08.068.18	c	svabhīśúḥ káśāvatī
08.068.19	a	ná yuṣmé vājabandhavo ninitsúś caná mártyaḥ
08.068.19	c	avadyám ádhi dīdharat
08.069.01	a	prá pra vas triṣṭúbham íṣam mandádvīrāyéndave
08.069.01	c	dhiyā́ vo medhásātaye púraṁdhyā́ vivāsati
08.069.02	a	nadáṁ va ódatīnāṁ nadáṁ yóyuvatīnām
08.069.02	c	pátiṁ vo ághnyānāṁ dhenūnā́m iṣudhyasi
08.069.03	a	tā́ asya sū́dadohasaḥ sómaṁ śrīṇanti pŕ̥śnayaḥ
08.069.03	c	jánman devā́nāṁ víśas triṣv ā́ rocané diváḥ
08.069.04	a	abhí prá gópatiṁ giréndram arca yáthā vidé
08.069.04	c	sūnúṁ satyásya sátpatim
08.069.05	a	ā́ hárayaḥ sasr̥jriré 'ruṣīr ádhi barhíṣi
08.069.05	c	yátrābhí saṁnávāmahe
08.069.06	a	índrāya gā́va āśíraṁ duduhré vajríṇe mádhu
08.069.06	c	yát sīm upahvaré vidát
08.069.07	a	úd yád bradhnásya viṣṭápaṁ gr̥hám índraś ca gánvahi
08.069.07	c	mádhvaḥ pītvā́ sacevahi tríḥ saptá sákhyuḥ padé
08.069.08	a	árcata prā́rcata príyamedhāso árcata
08.069.08	c	árcantu putrakā́ utá púraṁ ná dhr̥ṣṇv àrcata
08.069.09	a	áva svarāti gárgaro godhā́ pári saniṣvaṇat
08.069.09	c	píṅgā pári caniṣkadad índrāya bráhmódyatam
08.069.10	a	ā́ yát pátanty enyàḥ sudúghā ánapasphuraḥ
08.069.10	c	apasphúraṁ gr̥bhāyata sómam índrāya pā́tave
08.069.11	a	ápād índro ápād agnír víśve devā́ amatsata
08.069.11	c	váruṇa íd ihá kṣayat tám ā́po abhy ànūṣata vatsáṁ saṁśíśvarīr iva
08.069.12	a	sudevó asi varuṇa yásya te saptá síndhavaḥ
08.069.12	c	anukṣáranti kākúdaṁ sūrmyàṁ suṣirā́m iva
08.069.13	a	yó vyátīm̐r áphāṇayat súyuktām̐ úpa dāśúṣe
08.069.13	c	takvó netā́ tád íd vápur upamā́ yó ámucyata
08.069.14	a	átī́d u śakrá ohata índro víśvā áti dvíṣaḥ
08.069.14	c	bhinát kanī́na odanám pacyámānam paró girā́
08.069.15	a	arbhakó ná kumārakó 'dhi tiṣṭhan návaṁ rátham
08.069.15	c	sá pakṣan mahiṣám mr̥gám pitré mātré vibhukrátum
08.069.16	a	ā́ tū́ suśipra dampate ráthaṁ tiṣṭhā hiraṇyáyam
08.069.16	c	ádha dyukṣáṁ sacevahi sahásrapādam aruṣáṁ svastigā́m anehásam
08.069.17	a	táṁ ghem itthā́ namasvína úpa svarā́jam āsate
08.069.17	c	árthaṁ cid asya súdhitaṁ yád étava āvartáyanti dāváne
08.069.18	a	ánu pratnásyaúkasaḥ priyámedhāsa eṣām
08.069.18	c	pū́rvām ánu práyatiṁ vr̥ktábarhiṣo hitáprayasa āśata
08.070.01	a	yó rā́jā carṣaṇīnā́ṁ yā́tā ráthebhir ádhriguḥ
08.070.01	c	víśvāsāṁ tarutā́ pŕ̥tanānāṁ jyéṣṭho yó vr̥trahā́ gr̥ṇé
08.070.02	a	índraṁ táṁ śumbha puruhanmann ávase yásya dvitā́ vidhartári
08.070.02	c	hástāya vájraḥ práti dhāyi darśató mahó divé ná sū́ryaḥ
08.070.03	a	nákiṣ ṭáṁ kármaṇā naśad yáś cakā́ra sadā́vr̥dham
08.070.03	c	índraṁ ná yajñaír viśvágūrtam ŕ̥bhvasam ádhr̥ṣṭaṁ dhr̥ṣṇvòjasam
08.070.04	a	áṣāḷham ugrám pŕ̥tanāsu sāsahíṁ yásmin mahī́r urujráyaḥ
08.070.04	c	sáṁ dhenávo jā́yamāne anonavur dyā́vaḥ kṣā́mo anonavuḥ
08.070.05	a	yád dyā́va indra te śatáṁ śatám bhū́mīr utá syúḥ
08.070.05	c	ná tvā vajrin sahásraṁ sū́ryā ánu ná jātám aṣṭa ródasī
08.070.06	a	ā́ paprātha mahinā́ vŕ̥ṣṇyā vr̥ṣan víśvā śaviṣṭha śávasā
08.070.06	c	asmā́m̐ ava maghavan gómati vrajé vájriñ citrā́bhir ūtíbhiḥ
08.070.07	a	ná sīm ádeva āpad íṣaṁ dīrghāyo mártyaḥ
08.070.07	c	étagvā cid yá étaśā yuyójate hárī índro yuyójate
08.070.08	a	táṁ vo mahó mahā́yyam índraṁ dānā́ya sakṣáṇim
08.070.08	c	yó gādhéṣu yá ā́raṇeṣu hávyo vā́jeṣv ásti hávyaḥ
08.070.09	a	úd ū ṣú ṇo vaso mahé mr̥śásva śūra rā́dhase
08.070.09	c	úd ū ṣú mahyaí maghavan magháttaya úd indra śrávase mahé
08.070.10	a	tváṁ na indra r̥tayús tvānído ní tr̥mpasi
08.070.10	c	mádhye vasiṣva tuvinr̥mṇorvór ní dāsáṁ śiśnatho háthaiḥ
08.070.11	a	anyávratam ámānuṣam áyajvānam ádevayum
08.070.11	c	áva sváḥ sákhā dudhuvīta párvataḥ sughnā́ya dásyum párvataḥ
08.070.12	a	tváṁ na indrāsāṁ háste śaviṣṭha dāváne
08.070.12	c	dhānā́nāṁ ná sáṁ gr̥bhāyāsmayúr dvíḥ sáṁ gr̥bhāyāsmayúḥ
08.070.13	a	sákhāyaḥ krátum ichata kathā́ rādhāma śarásya
08.070.13	c	úpastutim bhojáḥ sūrír yó áhrayaḥ
08.070.14	a	bhū́ribhiḥ samaha ŕ̥ṣibhir barhíṣmadbhi staviṣyase
08.070.14	c	yád itthám ékam ekam íc chára vatsā́n parādádaḥ
08.070.15	a	karṇagŕ̥hyā maghávā śauradevyó vatsáṁ nas tribhyá ā́nayat
08.070.15	c	ajā́ṁ sūrír ná dhā́tave
08.071.01	a	tváṁ no agne máhobhiḥ pāhí víśvasyā árāteḥ
08.071.01	c	utá dviṣó mártyasya
08.071.02	a	nahí manyúḥ paúruṣeya ī́śe hí vaḥ priyajāta
08.071.02	c	tvám íd asi kṣápāvān
08.071.03	a	sá no víśvebhir devébhir ū́rjo napād bhádraśoce
08.071.03	c	rayíṁ dehi viśvávāram
08.071.04	a	ná tám agne árātayo mártaṁ yuvanta rāyáḥ
08.071.04	c	yáṁ trā́yase dāśvā́ṁsam
08.071.05	a	yáṁ tváṁ vipra medhásātāv ágne hinóṣi dhánāya
08.071.05	c	sá távotī́ góṣu gántā
08.071.06	a	tváṁ rayím puruvī́ram ágne dāśúṣe mártāya
08.071.06	c	prá ṇo naya vásyo ácha
08.071.07	a	uruṣyā́ ṇo mā́ párā dā aghāyaté jātavedaḥ
08.071.07	c	durādhyè mártāya
08.071.08	a	ágne mā́kiṣ ṭe devásya rātím ádevo yuyota
08.071.08	c	tvám īśiṣe vásūnām
08.071.09	a	sá no vásva úpa māsy ū́rjo napān mā́hinasya
08.071.09	c	sákhe vaso jaritŕ̥bhyaḥ
08.071.10	a	áchā naḥ śīráśociṣaṁ gíro yantu darśatám
08.071.10	c	áchā yajñā́so námasā purūvásum purupraśastám ūtáye
08.071.11	a	agníṁ sūnúṁ sáhaso jātávedasaṁ dānā́ya vā́ryāṇām
08.071.11	c	dvitā́ yó bhū́d amŕ̥to mártyeṣv ā́ hótā mandrátamo viśí
08.071.12	a	agníṁ vo devayajyáyāgním prayaty àdhvaré
08.071.12	c	agníṁ dhīṣú prathamám agním árvaty agníṁ kṣaítrāya sā́dhase
08.071.13	a	agnír iṣā́ṁ sakhyé dadātu na ī́śe yó vā́ryāṇām
08.071.13	c	agníṁ toké tánaye śáśvad īmahe vásuṁ sántaṁ tanūpā́m
08.071.14	a	agním īḷiṣvā́vase gā́thābhiḥ śīráśociṣam
08.071.14	c	agníṁ rāyé purumīḷha śrutáṁ náro 'gníṁ sudītáye chardíḥ
08.071.15	a	agníṁ dvéṣo yótavaí no gr̥ṇīmasy agníṁ śáṁ yóś ca dā́tave
08.071.15	c	víśvāsu vikṣv àvitéva hávyo bhúvad vástur r̥ṣūṇā́m
08.072.01	a	havíṣ kr̥ṇudhvam ā́ gamad adhvaryúr vanate púnaḥ
08.072.01	c	vidvā́m̐ asya praśā́sanam
08.072.02	a	ní tigmám abhy àṁśúṁ sī́dad dhótā manā́v ádhi
08.072.02	c	juṣāṇó asya sakhyám
08.072.03	a	antár ichanti táṁ jáne rudrám paró manīṣáyā
08.072.03	c	gr̥bhṇánti jihváyā sasám
08.072.04	a	jāmy àtītape dhánur vayodhā́ aruhad vánam
08.072.04	c	dr̥ṣádaṁ jihváyā́vadhīt
08.072.05	a	cáran vatsó rúśann ihá nidātā́raṁ ná vindate
08.072.05	c	véti stótava ambyàm
08.072.06	a	utó nv àsya yán mahád áśvāvad yójanam br̥hád
08.072.06	c	dāmā́ ráthasya dádr̥śe
08.072.07	a	duhánti saptaíkām úpa dvā́ páñca sr̥jataḥ
08.072.07	c	tīrthé síndhor ádhi svaré
08.072.08	a	ā́ daśábhir vivásvata índraḥ kóśam acucyavīt
08.072.08	c	khédayā trivŕ̥tā diváḥ
08.072.09	a	pári tridhā́tur adhvaráṁ jūrṇír eti návīyasī
08.072.09	c	mádhvā hótāro añjate
08.072.10	a	siñcánti námasāvatám uccā́cakram párijmānam
08.072.10	c	nīcī́nabāram ákṣitam
08.072.11	a	abhyā́ram íd ádrayo níṣiktam púṣkare mádhu
08.072.11	c	avatásya visárjane
08.072.12	a	gā́va úpāvatāvatám mahī́ yajñásya rapsúdā
08.072.12	c	ubhā́ kárṇā hiraṇyáyā
08.072.13	a	ā́ suté siñcata śríyaṁ ródasyor abhiśríyam
08.072.13	c	rasā́ dadhīta vr̥ṣabhám
08.072.14	a	té jānata svám okyàṁ sáṁ vatsā́so ná mātŕ̥bhiḥ
08.072.14	c	mithó nasanta jāmíbhiḥ
08.072.15	a	úpa srákveṣu bápsataḥ kr̥ṇvaté dharúṇaṁ diví
08.072.15	c	índre agnā́ námaḥ svàḥ
08.072.16	a	ádhukṣat pipyúṣīm íṣam ū́rjaṁ saptápadīm aríḥ
08.072.16	c	sū́ryasya saptá raśmíbhiḥ
08.072.17	a	sómasya mitrāvaruṇóditā sū́ra ā́ dade
08.072.17	c	tád ā́turasya bheṣajám
08.072.18	a	utó nv àsya yát padáṁ haryatásya nidhānyàm
08.072.18	c	pári dyā́ṁ jihváyātanat
08.073.01	a	úd īrāthām r̥tāyaté yuñjā́thām aśvinā rátham
08.073.01	c	ánti ṣád bhūtu vām ávaḥ
08.073.02	a	nimíṣaś cij jávīyasā ráthenā́ yātam aśvinā
08.073.02	c	ánti ṣád bhūtu vām ávaḥ
08.073.03	a	úpa str̥ṇītam átraye hiména gharmám aśvinā
08.073.03	c	ánti ṣád bhūtu vām ávaḥ
08.073.04	a	kúha sthaḥ kúha jagmathuḥ kúha śyenéva petathuḥ
08.073.04	c	ánti ṣád bhūtu vām ávaḥ
08.073.05	a	yád adyá kárhi kárhi cic chuśrūyā́tam imáṁ hávam
08.073.05	c	ánti ṣád bhūtu vām ávaḥ
08.073.06	a	aśvínā yāmahū́tamā nédiṣṭhaṁ yāmy ā́pyam
08.073.06	c	ánti ṣád bhūtu vām ávaḥ
08.073.07	a	ávantam átraye gr̥háṁ kr̥ṇutáṁ yuvám aśvinā
08.073.07	c	ánti ṣád bhūtu vām ávaḥ
08.073.08	a	várethe agním ātápo vádate valgv átraye
08.073.08	c	ánti ṣád bhūtu vām ávaḥ
08.073.09	a	prá saptávadhrir āśásā dhā́rām agnér aśāyata
08.073.09	c	ánti ṣád bhūtu vām ávaḥ
08.073.10	a	ihā́ gataṁ vr̥ṣaṇvasū śr̥ṇutám ma imáṁ hávam
08.073.10	c	ánti ṣád bhūtu vām ávaḥ
08.073.11	a	kím idáṁ vām purāṇaváj járator iva śasyate
08.073.11	c	ánti ṣád bhūtu vām ávaḥ
08.073.12	a	samānáṁ vāṁ sajātyàṁ samānó bándhur aśvinā
08.073.12	c	ánti ṣád bhūtu vām ávaḥ
08.073.13	a	yó vāṁ rájāṁsy aśvinā rátho viyā́ti ródasī
08.073.13	c	ánti ṣád bhūtu vām ávaḥ
08.073.14	a	ā́ no gávyebhir áśvyaiḥ sahásrair úpa gachatam
08.073.14	c	ánti ṣád bhūtu vām ávaḥ
08.073.15	a	mā́ no gávyebhir áśvyaiḥ sahásrebhir áti khyatam
08.073.15	c	ánti ṣád bhūtu vām ávaḥ
08.073.16	a	aruṇápsur uṣā́ abhūd ákar jyótir r̥tā́varī
08.073.16	c	ánti ṣád bhūtu vām ávaḥ
08.073.17	a	aśvínā sú vicā́kaśad vr̥kṣám paraśumā́m̐ iva
08.073.17	c	ánti ṣád bhūtu vām ávaḥ
08.073.18	a	púraṁ ná dhr̥ṣṇav ā́ ruja kr̥ṣṇáyā bādhitó viśā́
08.073.18	c	ánti ṣád bhūtu vām ávaḥ
08.074.01	a	viśó viśo vo átithiṁ vājayántaḥ purupriyám
08.074.01	c	agníṁ vo dúryaṁ váca stuṣé śūṣásya mánmabhiḥ
08.074.02	a	yáṁ jánāso havíṣmanto mitráṁ ná sarpírāsutim
08.074.02	c	praśáṁsanti práśastibhiḥ
08.074.03	a	pányāṁsaṁ jātávedasaṁ yó devátāty údyatā
08.074.03	c	havyā́ny aírayat diví
08.074.04	a	ā́ganma vr̥trahántamaṁ jyéṣṭham agním ā́navam
08.074.04	c	yásya śrutárvā br̥hánn ārkṣó ánīka édhate
08.074.05	a	amŕ̥taṁ jātávedasaṁ tirás támāṁsi darśatám
08.074.05	c	ghr̥tā́havanam ī́ḍyam
08.074.06	a	sabā́dho yáṁ jánā imè 'gníṁ havyébhir ī́ḷate
08.074.06	c	júhvānāso yatásrucaḥ
08.074.07	a	iyáṁ te návyasī matír ágne ádhāyy asmád ā́
08.074.07	c	mándra sújāta súkrató 'mūra dásmā́tithe
08.074.08	a	sā́ te agne śáṁtamā cániṣṭhā bhavatu priyā́
08.074.08	c	táyā vardhasva súṣṭutaḥ
08.074.09	a	sā́ dyumnaír dyumnínī br̥hád úpopa śrávasi śrávaḥ
08.074.09	c	dádhīta vr̥tratū́rye
08.074.10	a	áśvam íd gā́ṁ rathaprā́ṁ tveṣám índraṁ ná sátpatim
08.074.10	c	yásya śrávāṁsi tū́rvatha pányam panyaṁ ca kr̥ṣṭáyaḥ
08.074.11	a	yáṁ tvā gopávano girā́ cániṣṭhad agne aṅgiraḥ
08.074.11	c	sá pāvaka śrudhī hávam
08.074.12	a	yáṁ tvā jánāsa ī́ḷate sabā́dho vā́jasātaye
08.074.12	c	sá bodhi vr̥tratū́rye
08.074.13	a	aháṁ huvāná ārkṣé śrutárvaṇi madacyúti
08.074.13	c	śárdhāṁsīva stukāvínām mr̥kṣā́ śīrṣā́ caturṇā́m
08.074.14	a	mā́ṁ catvā́ra āśávaḥ śáviṣṭhasya dravitnávaḥ
08.074.14	c	suráthāso abhí práyo vákṣan váyo ná túgryam
08.074.15	a	satyám ít tvā mahenadi páruṣṇy áva dediśam
08.074.15	c	ném āpo aśvadā́taraḥ śáviṣṭhād asti mártyaḥ
08.075.01	a	yukṣvā́ hí devahū́tamām̐ áśvām̐ agne rathī́r iva
08.075.01	c	ní hótā pūrvyáḥ sadaḥ
08.075.02	a	utá no deva devā́m̐ áchā voco vidúṣṭaraḥ
08.075.02	c	śrád víśvā vā́ryā kr̥dhi
08.075.03	a	tváṁ ha yád yaviṣṭhya sáhasaḥ sūnav āhuta
08.075.03	c	r̥tā́vā yajñíyo bhúvaḥ
08.075.04	a	ayám agníḥ sahasríṇo vā́jasya śatínas pátiḥ
08.075.04	c	mūrdhā́ kavī́ rayīṇā́m
08.075.05	a	táṁ nemím r̥bhávo yathā́ namasva sáhūtibhiḥ
08.075.05	c	nédīyo yajñám aṅgiraḥ
08.075.06	a	tásmai nūnám abhídyave vācā́ virūpa nítyayā
08.075.06	c	vŕ̥ṣṇe codasva suṣṭutím
08.075.07	a	kám u ṣvid asya sénayāgnér ápākacakṣasaḥ
08.075.07	c	paṇíṁ góṣu starāmahe
08.075.08	a	mā́ no devā́nāṁ víśaḥ prasnātī́r ivosrā́ḥ
08.075.08	c	kr̥śáṁ ná hāsur ághnyāḥ
08.075.09	a	mā́ naḥ samasya dūḍhyàḥ páridveṣaso aṁhatíḥ
08.075.09	c	ūrmír ná nā́vam ā́ vadhīt
08.075.10	a	námas te agna ójase gr̥ṇánti deva kr̥ṣṭáyaḥ
08.075.10	c	ámair amítram ardaya
08.075.11	a	kuvít sú no gáviṣṭayé 'gne saṁvéṣiṣo rayím
08.075.11	c	úrukr̥d urú ṇas kr̥dhi
08.075.12	a	mā́ no asmín mahādhané párā varg bhārabhŕ̥d yathā
08.075.12	c	saṁvárgaṁ sáṁ rayíṁ jaya
08.075.13	a	anyám asmád bhiyā́ iyám ágne síṣaktu duchúnā
08.075.13	c	várdhā no ámavac chávaḥ
08.075.14	a	yásyā́juṣan namasvínaḥ śámīm ádurmakhasya vā
08.075.14	c	táṁ ghéd agnír vr̥dhā́vati
08.075.15	a	párasyā ádhi saṁvátó 'varām̐ abhy ā́ tara
08.075.15	c	yátrāhám ásmi tā́m̐ ava
08.075.16	a	vidmā́ hí te purā́ vayám ágne pitúr yáthā́vasaḥ
08.075.16	c	ádhā te sumnám īmahe
08.076.01	a	imáṁ nú māyínaṁ huva índram ī́śānam ójasā
08.076.01	c	marútvantaṁ ná vr̥ñjáse
08.076.02	a	ayám índro marútsakhā ví vr̥trásyābhinac chíraḥ
08.076.02	c	vájreṇa śatáparvaṇā
08.076.03	a	vāvr̥dhānó marútsakhéndro ví vr̥trám airayat
08.076.03	c	sr̥ján samudríyā apáḥ
08.076.04	a	ayáṁ ha yéna vā́ idáṁ svàr marútvatā jitám
08.076.04	c	índreṇa sómapītaye
08.076.05	a	marútvantam r̥jīṣíṇam ójasvantaṁ virapśínam
08.076.05	c	índraṁ gīrbhír havāmahe
08.076.06	a	índram pratnéna mánmanā marútvantaṁ havāmahe
08.076.06	c	asyá sómasya pītáye
08.076.07	a	marútvām̐ indra mīḍhvaḥ píbā sómaṁ śatakrato
08.076.07	c	asmín yajñé puruṣṭuta
08.076.08	a	túbhyéd indra marútvate sutā́ḥ sómāso adrivaḥ
08.076.08	c	hr̥dā́ hūyanta ukthínaḥ
08.076.09	a	píbéd indra marútsakhā sutáṁ sómaṁ díviṣṭiṣu
08.076.09	c	vájraṁ śíśāna ójasā
08.076.10	a	uttíṣṭhann ójasā sahá pītvī́ śípre avepayaḥ
08.076.10	c	sómam indra camū́ sutám
08.076.11	a	ánu tvā ródasī ubhé krákṣamāṇam akr̥petām
08.076.11	c	índra yád dasyuhā́bhavaḥ
08.076.12	a	vā́cam aṣṭā́padīm aháṁ návasraktim r̥taspŕ̥śam
08.076.12	c	índrāt pári tanvàm mame
08.077.01	a	jajñānó nú śatákratur ví pr̥chad íti mātáram
08.077.01	c	ká ugrā́ḥ ké ha śr̥ṇvire
08.077.02	a	ā́d īṁ śavasy àbravīd aurṇavābhám ahīśúvam
08.077.02	c	té putra santu niṣṭúraḥ
08.077.03	a	sám ít tā́n vr̥trahā́khidat khé arā́m̐ iva khédayā
08.077.03	c	právr̥ddho dasyuhā́bhavat
08.077.04	a	ékayā pratidhā́pibat sākáṁ sárāṁsi triṁśátam
08.077.04	c	índraḥ sómasya kāṇukā́
08.077.05	a	abhí gandharvám atr̥ṇad abudhnéṣu rájassv ā́
08.077.05	c	índro brahmábhya íd vr̥dhé
08.077.06	a	nír āvidhyad giríbhya ā́ dhāráyat pakvám odanám
08.077.06	c	índro bundáṁ svāā̀tatam
08.077.07	a	śatábradhna íṣus táva sahásraparṇa éka ít
08.077.07	c	yám indra cakr̥ṣé yújam
08.077.08	a	téna stotŕ̥bhya ā́ bhara nŕ̥bhyo nā́ribhyo áttave
08.077.08	c	sadyó jātá r̥bhuṣṭhira
08.077.09	a	etā́ cyautnā́ni te kr̥tā́ várṣiṣṭhāni párīṇasā
08.077.09	c	hr̥dā́ vīḍv àdhārayaḥ
08.077.10	a	víśvét tā́ víṣṇur ā́bharad urukramás tvéṣitaḥ
08.077.10	c	śatám mahiṣā́n kṣīrapākám odanáṁ varāhám índra emuṣám
08.077.11	a	tuvikṣáṁ te súkr̥taṁ sūmáyaṁ dhánuḥ sādhúr bundó hiraṇyáyaḥ
08.077.11	c	ubhā́ te bāhū́ ráṇyā súsaṁskr̥ta r̥dūpé cid r̥dūvŕ̥dhā
08.078.01	a	puroḷā́śaṁ no ándhasa índra sahásram ā́ bhara
08.078.01	c	śatā́ ca śūra gónām
08.078.02	a	ā́ no bhara vyáñjanaṁ gā́m áśvam abhyáñjanam
08.078.02	c	sácā manā́ hiraṇyáyā
08.078.03	a	utá naḥ karṇaśóbhanā purū́ṇi dhr̥ṣṇav ā́ bhara
08.078.03	c	tváṁ hí śr̥ṇviṣé vaso
08.078.04	a	nákīṁ vr̥dhīká indra te ná suṣā́ ná sudā́ utá
08.078.04	c	nā́nyás tvác chūra vāghátaḥ
08.078.05	a	nákīm índro níkartave ná śakráḥ páriśaktave
08.078.05	c	víśvaṁ śr̥ṇoti páśyati
08.078.06	a	sá manyúm mártyānām ádabdho ní cikīṣate
08.078.06	c	purā́ nidáś cikīṣate
08.078.07	a	krátva ít pūrṇám udáraṁ turásyāsti vidhatáḥ
08.078.07	c	vr̥traghnáḥ somapā́vnaḥ
08.078.08	a	tvé vásūni sáṁgatā víśvā ca soma saúbhagā
08.078.08	c	sudā́tv áparihvr̥tā
08.078.09	a	tvā́m íd yavayúr máma kā́mo gavyúr hiraṇyayúḥ
08.078.09	c	tvā́m aśvayúr éṣate
08.078.10	a	távéd indrāhám āśásā háste dā́traṁ canā́ dade
08.078.10	c	dinásya vā maghavan sámbhr̥tasya vā pūrdhí yávasya kāśínā
08.079.01	a	ayáṁ kr̥tnúr ágr̥bhīto viśvajíd udbhíd ít sómaḥ
08.079.01	c	ŕ̥ṣir vípraḥ kā́vyena
08.079.02	a	abhy ūā̀rṇoti yán nagnám bhiṣákti víśvaṁ yát turám
08.079.02	c	prém andháḥ khyan níḥ śroṇó bhūt
08.079.03	a	tváṁ soma tanūkŕ̥dbhyo dvéṣobhyo 'nyákr̥tebhyaḥ
08.079.03	c	urú yantā́si várūtham
08.079.04	a	tváṁ cittī́ táva dákṣair divá ā́ pr̥thivyā́ r̥jīṣin
08.079.04	c	yā́vīr aghásya cid dvéṣaḥ
08.079.05	a	arthíno yánti céd árthaṁ gáchān íd dadúṣo rātím
08.079.05	c	vavr̥jyús tŕ̥ṣyataḥ kā́mam
08.079.06	a	vidád yát pūrvyáṁ naṣṭám úd īm r̥tāyúm īrayat
08.079.06	c	prém ā́yus tārīd átīrṇam
08.079.07	a	suśévo no mr̥ḷayā́kur ádr̥ptakratur avātáḥ
08.079.07	c	bhávā naḥ soma śáṁ hr̥dé
08.079.08	a	mā́ naḥ soma sáṁ vīvijo mā́ ví bībhiṣathā rājan
08.079.08	c	mā́ no hā́rdi tviṣā́ vadhīḥ
08.079.09	a	áva yát své sadhásthe devā́nāṁ durmatī́r ī́kṣe
08.079.09	c	rā́jann ápa dvíṣaḥ sedha mī́ḍhvo ápa srídhaḥ sedha
08.080.01	a	nahy ànyám baḷā́karam marḍitā́raṁ śatakrato
08.080.01	c	tváṁ na indra mr̥ḷaya
08.080.02	a	yó naḥ śáśvat purā́vithā́mr̥dhro vā́jasātaye
08.080.02	c	sá tváṁ na indra mr̥ḷaya
08.080.03	a	kím aṅgá radhracódanaḥ sunvānásyāvitéd asi
08.080.03	c	kuvít sv .ìndra ṇaḥ śákaḥ
08.080.04	a	índra prá ṇo rátham ava paścā́c cit sántam adrivaḥ
08.080.04	c	purástād enam me kr̥dhi
08.080.05	a	hánto nú kím āsase prathamáṁ no ráthaṁ kr̥dhi
08.080.05	c	upamáṁ vājayú śrávaḥ
08.080.06	a	ávā no vājayúṁ ráthaṁ sukáraṁ te kím ít pári
08.080.06	c	asmā́n sú jigyúṣas kr̥dhi
08.080.07	a	índra dŕ̥hyasva pū́r asi bhadrā́ ta eti niṣkr̥tám
08.080.07	c	iyáṁ dhī́r r̥tvíyāvatī
08.080.08	a	mā́ sīm avadyá ā́ bhāg urvī́ kā́ṣṭhā hitáṁ dhánam
08.080.08	c	apā́vr̥ktā aratnáyaḥ
08.080.09	a	turī́yaṁ nā́ma yajñíyaṁ yadā́ káras tád uśmasi
08.080.09	c	ā́d ít pátir na ohase
08.080.10	a	ávīvr̥dhad vo amr̥tā ámandīd ekadyū́r devā utá yā́ś ca devīḥ
08.080.10	c	tásmā u rā́dhaḥ kr̥ṇuta praśastám prātár makṣū́ dhiyā́vasur jagamyāt
08.081.01	a	ā́ tū́ na indra kṣumántaṁ citráṁ grābháṁ sáṁ gr̥bhāya
08.081.01	c	mahāhastī́ dákṣiṇena
08.081.02	a	vidmā́ hí tvā tuvikūrmíṁ tuvídeṣṇaṁ tuvī́magham
08.081.02	c	tuvimātrám ávobhiḥ
08.081.03	a	nahí tvā śūra devā́ ná mártāso dítsantam
08.081.03	c	bhīmáṁ ná gā́ṁ vāráyante
08.081.04	a	éto nv índraṁ stávāméśānaṁ vásvaḥ svarā́jam
08.081.04	c	ná rā́dhasā mardhiṣan naḥ
08.081.05	a	prá stoṣad úpa gāsiṣac chrávat sā́ma gīyámānam
08.081.05	c	abhí rā́dhasā jugurat
08.081.06	a	ā́ no bhara dákṣiṇenābhí savyéna prá mr̥śa
08.081.06	c	índra mā́ no vásor nír bhāk
08.081.07	a	úpa kramasvā́ bhara dhr̥ṣatā́ dhr̥ṣṇo jánānām
08.081.07	c	ádāśūṣṭarasya védaḥ
08.081.08	a	índra yá u nú te ásti vā́jo víprebhiḥ sánitvaḥ
08.081.08	c	asmā́bhiḥ sú táṁ sanuhi
08.081.09	a	sadyojúvas te vā́jā asmábhyaṁ viśváścandrāḥ
08.081.09	c	váśaiś ca makṣū́ jarante
08.082.01	a	ā́ prá drava parāváto 'rvāvátaś ca vr̥trahan
08.082.01	c	mádhvaḥ práti prábharmaṇi
08.082.02	a	tīvrā́ḥ sómāsa ā́ gahi sutā́so mādayiṣṇávaḥ
08.082.02	c	píbā dadhŕ̥g yáthociṣé
08.082.03	a	iṣā́ mandasvā́d u té 'raṁ várāya manyáve
08.082.03	c	bhúvat ta indra śáṁ hr̥dé
08.082.04	a	ā́ tv àśatrav ā́ gahi ny ùkthā́ni ca hūyase
08.082.04	c	upamé rocané diváḥ
08.082.05	a	túbhyāyám ádribhiḥ sutó góbhiḥ śrītó mádāya kám
08.082.05	c	prá sóma indra hūyate
08.082.06	a	índra śrudhí sú me hávam asmé sutásya gómataḥ
08.082.06	c	ví pītíṁ tr̥ptím aśnuhi
08.082.07	a	yá indra camaséṣv ā́ sómaś camū́ṣu te sutáḥ
08.082.07	c	píbéd asya tvám īśiṣe
08.082.08	a	yó apsú candrámā iva sómaś camū́ṣu dádr̥śe
08.082.08	c	píbéd asya tvám īśiṣe
08.082.09	a	yáṁ te śyenáḥ padā́bharat tiró rájāṁsy áspr̥tam
08.082.09	c	píbéd asya tvám īśiṣe
08.083.01	a	devā́nām íd ávo mahát tád ā́ vr̥ṇīmahe vayám
08.083.01	c	vŕ̥ṣṇām asmábhyam ūtáye
08.083.02	a	té naḥ santu yújaḥ sádā váruṇo mitró aryamā́
08.083.02	c	vr̥dhā́saś ca prácetasaḥ
08.083.03	a	áti no viṣpitā́ purú naubhír apó ná parṣatha
08.083.03	c	yūyám r̥tásya rathyaḥ
08.083.04	a	vāmáṁ no astv aryaman vāmáṁ varuṇa śáṁsyam
08.083.04	c	vāmáṁ hy āā̀vr̥ṇīmáhe
08.083.05	a	vāmásya hí pracetasa ī́śānāśo riśādasaḥ
08.083.05	c	ném ādityā aghásya yát
08.083.06	a	vayám íd vaḥ sudānavaḥ kṣiyánto yā́nto ádhvann ā́
08.083.06	c	dévā vr̥dhā́ya hūmahe
08.083.07	a	ádhi na indraiṣāṁ víṣṇo sajātyāā̀nām
08.083.07	c	itā́ máruto áśvinā
08.083.08	a	prá bhrātr̥tváṁ sudānavó 'dha dvitā́ samānyā́
08.083.08	c	mātúr gárbhe bharāmahe
08.083.09	a	yūyáṁ hí ṣṭhā́ sudānava índrajyeṣṭhā abhídyavaḥ
08.083.09	c	ádhā cid va utá bruve
08.084.01	a	préṣṭhaṁ vo átithiṁ stuṣé mitrám iva priyám
08.084.01	c	agníṁ ráthaṁ ná védyam
08.084.02	a	kavím iva prácetasaṁ yáṁ devā́so ádha dvitā́
08.084.02	c	ní mártyeṣv ādadhúḥ
08.084.03	a	tváṁ yaviṣṭha dāśúṣo nr̥ŕ̥m̐ḥ pāhi śr̥ṇudhī́ gíraḥ
08.084.03	c	rákṣā tokám utá tmánā
08.084.04	a	káyā te agne aṅgira ū́rjo napād úpastutim
08.084.04	c	várāya deva manyáve
08.084.05	a	dā́śema kásya mánasā yajñásya sahaso yaho
08.084.05	c	kád u voca idáṁ námaḥ
08.084.06	a	ádhā tváṁ hí nas káro víśvā asmábhyaṁ sukṣitī́ḥ
08.084.06	c	vā́jadraviṇaso gíraḥ
08.084.07	a	kásya nūnám párīṇaso dhíyo jinvasi dampate
08.084.07	c	góṣātā yásya te gíraḥ
08.084.08	a	tám marjayanta sukrátum puroyā́vānam ājíṣu
08.084.08	c	svéṣu kṣáyeṣu vājínam
08.084.09	a	kṣéti kṣémebhiḥ sādhúbhir nákir yáṁ ghnánti hánti yáḥ
08.084.09	c	ágne suvī́ra edhate
08.085.01	a	ā́ me hávaṁ nāsatyā́śvinā gáchataṁ yuvám
08.085.01	c	mádhvaḥ sómasya pītáye
08.085.02	a	imám me stómam aśvinemám me śr̥ṇutaṁ hávam
08.085.02	c	mádhvaḥ sómasya pītáye
08.085.03	a	ayáṁ vāṁ kŕ̥ṣṇo aśvinā hávate vājinīvasū
08.085.03	c	mádhvaḥ sómasya pītáye
08.085.04	a	śr̥ṇutáṁ jaritúr hávaṁ kŕ̥ṣṇasya stuvató narā
08.085.04	c	mádhvaḥ sómasya pītáye
08.085.05	a	chardír yantam ádābhyaṁ víprāya stuvaté narā
08.085.05	c	mádhvaḥ sómasya pītáye
08.085.06	a	gáchataṁ dāśúṣo gr̥hám itthā́ stuvató aśvinā
08.085.06	c	mádhvaḥ sómasya pītáye
08.085.07	a	yuñjā́thāṁ rā́sabhaṁ ráthe vīḍvàṅge vr̥ṣaṇvasū
08.085.07	c	mádhvaḥ sómasya pītáye
08.085.08	a	trivandhuréṇa trivŕ̥tā ráthenā́ yātam aśvinā
08.085.08	c	mádhvaḥ sómasya pītáye
08.085.09	a	nū́ me gíro nāsatyā́śvinā prā́vataṁ yuvám
08.085.09	c	mádhvaḥ sómasya pītáye
08.086.01	a	ubhā́ hí dasrā́ bhiṣájā mayobhúvobhā́ dákṣasya vácaso babhūváthuḥ
08.086.01	c	tā́ vāṁ víśvako havate tanūkr̥thé mā́ no ví yauṣṭaṁ sakhyā́ mumócatam
08.086.02	a	kathā́ nūnáṁ vāṁ vímanā úpa stavad yuváṁ dhíyaṁ dadathur vásya .iṣṭaye
08.086.02	c	tā́ vāṁ víśvako havate tanūkr̥thé mā́ no ví yauṣṭaṁ sakhyā́ mumócatam
08.086.03	a	yuváṁ hí ṣmā purubhujemám edhatúṁ viṣṇāpvè dadáthur vásya .iṣṭaye
08.086.03	c	tā́ vāṁ víśvako havate tanūkr̥thé mā́ no ví yauṣṭaṁ sakhyā́ mumócatam
08.086.04	a	utá tyáṁ vīráṁ dhanasā́m r̥jīṣíṇaṁ dūré cit sántam ávase havāmahe
08.086.04	c	yásya svā́diṣṭhā sumatíḥ pitúr yathā mā́ no ví yauṣṭaṁ sakhyā́ mumócatam
08.086.05	a	r̥téna deváḥ savitā́ śamāyata r̥tásya śŕ̥ṅgam urviyā́ ví paprathe
08.086.05	c	r̥táṁ sāsāha máhi cit pr̥tanyató mā́ no ví yauṣṭaṁ sakhyā́ mumócatam
08.087.01	a	dyumnī́ vāṁ stómo aśvinā krívir ná séka ā́ gatam
08.087.01	c	mádhvaḥ sutásya sá diví priyó narā pātáṁ gaurā́v ivériṇe
08.087.02	a	píbataṁ gharmám mádhumantam aśvinā́ barhíḥ sīdataṁ narā
08.087.02	c	tā́ mandasānā́ mánuṣo duroṇá ā́ ní pātaṁ védasā váyaḥ
08.087.03	a	ā́ vāṁ víśvābhir ūtíbhiḥ priyámedhā ahūṣata
08.087.03	c	tā́ vartír yātam úpa vr̥ktábarhiṣo júṣṭaṁ yajñáṁ díviṣṭiṣu
08.087.04	a	píbataṁ sómam mádhumantam aśvinā́ barhíḥ sīdataṁ sumát
08.087.04	c	tā́ vāvr̥dhānā́ úpa suṣṭutíṁ divó gantáṁ gaurā́v ivériṇam
08.087.05	a	ā́ nūnáṁ yātam aśvinā́śvebhiḥ pruṣitápsubhiḥ
08.087.05	c	dásrā híraṇyavartanī śubhas patī pātáṁ sómam r̥tāvr̥dhā
08.087.06	a	vayáṁ hí vāṁ hávāmahe vipanyávo víprāso vā́jasātaye
08.087.06	c	tā́ valgū́ dasrā́ purudáṁsasā dhiyā́śvinā śruṣṭy ā́ gatam
08.088.01	a	táṁ vo dasmám r̥tīṣáhaṁ vásor mandānám ándhasaḥ
08.088.01	c	abhí vatsáṁ ná svásareṣu dhenáva índraṁ gīrbhír navāmahe
08.088.02	a	dyukṣáṁ sudā́nuṁ táviṣībhir ā́vr̥taṁ giríṁ ná purubhójasam
08.088.02	c	kṣumántaṁ vā́jaṁ śatínaṁ sahasríṇam makṣū́ gómantam īmahe
08.088.03	a	ná tvā br̥hánto ádrayo váranta indra vīḷávaḥ
08.088.03	c	yád dítsasi stuvaté mā́vate vásu nákiṣ ṭád ā́ mināti te
08.088.04	a	yóddhāsi krátvā śávasotá daṁsánā víśvā jātā́bhí majmánā
08.088.04	c	ā́ tvāyám arká ūtáye vavartati yáṁ gótamā ájījanan
08.088.05	a	prá hí ririkṣá ójasā divó ántebhyas pári
08.088.05	c	ná tvā vivyāca rája indra pā́rthivam ánu svadhā́ṁ vavakṣitha
08.088.06	a	nákiḥ páriṣṭir maghavan maghásya te yád dāśúṣe daśasyási
08.088.06	c	asmā́kam bodhy ucáthasya coditā́ máṁhiṣṭho vā́jasātaye
08.089.01	a	br̥hád índrāya gāyata máruto vr̥trahántamam
08.089.01	c	yéna jyótir ájanayann r̥tāvŕ̥dho deváṁ devā́ya jā́gr̥vi
08.089.02	a	ápādhamad abhíśastīr aśastihā́théndro dyumny ā́bhavat
08.089.02	c	devā́s ta indra sakhyā́ya yemire bŕ̥hadbhāno márudgaṇa
08.089.03	a	prá va índrāya br̥haté máruto bráhmārcata
08.089.03	c	vr̥tráṁ hanati vr̥trahā́ śatákratur vájreṇa śatáparvaṇā
08.089.04	a	abhí prá bhara dhr̥ṣatā́ dhr̥ṣanmanaḥ śrávaś cit te asad br̥hát
08.089.04	c	árṣantv ā́po jávasā ví mātáro háno vr̥tráṁ jáyā svàḥ
08.089.05	a	yáj jā́yathā apūrvya mághavan vr̥trahátyāya
08.089.05	c	tát pr̥thivī́m aprathayas tád astabhnā utá dyā́m
08.089.06	a	tát te yajñó ajāyata tád arká utá háskr̥tiḥ
08.089.06	c	tád víśvam abhibhū́r asi yáj jātáṁ yác ca jántvam
08.089.07	a	āmā́su pakvám aíraya ā́ sū́ryaṁ rohayo diví
08.089.07	c	gharmáṁ ná sā́man tapatā suvr̥ktíbhir júṣṭaṁ gírvaṇase br̥hát
08.090.01	a	ā́ no víśvāsu hávya índraḥ samátsu bhūṣatu
08.090.01	c	úpa bráhmāṇi sávanāni vr̥trahā́ paramajyā́ ŕ̥cīṣamaḥ
08.090.02	a	tváṁ dātā́ prathamó rā́dhasām asy ási satyá īśānakŕ̥t
08.090.02	c	tuvidyumnásya yújyā́ vr̥ṇīmahe putrásya śávaso maháḥ
08.090.03	a	bráhmā ta indra girvaṇaḥ kriyánte ánatidbhutā
08.090.03	c	imā́ juṣasva haryaśva yójanéndra yā́ te ámanmahi
08.090.04	a	tváṁ hí satyó maghavann ánānato vr̥trā́ bhū́ri nyr̥ñjáse
08.090.04	c	sá tváṁ śaviṣṭha vajrahasta dāśúṣe 'rvā́ñcaṁ rayím ā́ kr̥dhi
08.090.05	a	tvám indra yaśā́ asy r̥jīṣī́ śavasas pate
08.090.05	c	tváṁ vr̥trā́ṇi haṁsy apratī́ny éka íd ánuttā carṣaṇīdhŕ̥tā
08.090.06	a	tám u tvā nūnám asura prácetasaṁ rā́dho bhāgám ivemahe
08.090.06	c	mahī́va kŕ̥ttiḥ śaraṇā́ ta indra prá te sumnā́ no aśnavan
08.091.01	a	kanyāā̀ vā́r avāyatī́ sómam ápi srutā́vidat
08.091.01	c	ástam bháranty abravīd índrāya sunavai tvā śakrā́ya sunavai tvā
08.091.02	a	asaú yá éṣi vīrakó gr̥háṁ gr̥haṁ vicā́kaśad
08.091.02	c	imáṁ jámbhasutam piba dhānā́vantaṁ karambhíṇam apūpávantam ukthínam
08.091.03	a	ā́ caná tvā cikitsāmó 'dhi caná tvā némasi
08.091.03	c	śánair iva śanakaír ivéndrāyendo pári srava
08.091.04	a	kuvíc chákat kuvít kárat kuvín no vásyasas kárat
08.091.04	c	kuvít patidvíṣo yatī́r índreṇa saṁgámāmahai
08.091.05	a	imā́ni trī́ṇi viṣṭápā tā́nīndra ví rohaya
08.091.05	c	śíras tatásyorvárām ā́d idám ma úpodáre
08.091.06	a	asaú ca yā́ na urvárā́d imā́ṁ tanvàm máma
08.091.06	c	átho tatásya yác chíraḥ sárvā tā́ romaśā́ kr̥dhi
08.091.07	a	khé ráthasya khé 'nasaḥ khé yugásya śatakrato
08.091.07	c	apālā́m indra tríṣ pūtvy ákr̥ṇoḥ sū́ryatvacam
08.092.01	a	pā́ntam ā́ vo ándhasa índram abhí prá gāyata
08.092.01	c	viśvāsā́haṁ śatákratum máṁhiṣṭhaṁ carṣaṇīnā́m
08.092.02	a	puruhūtám puruṣṭutáṁ gāthānyàṁ sánaśrutam
08.092.02	c	índra íti bravītana
08.092.03	a	índra ín no mahā́nāṁ dātā́ vā́jānāṁ nr̥túḥ
08.092.03	c	mahā́m̐ abhijñv ā́ yamat
08.092.04	a	ápād u śipry ándhasaḥ sudákṣasya prahoṣíṇaḥ
08.092.04	c	índor índro yávāśiraḥ
08.092.05	a	tám v abhí prā́rcaténdraṁ sómasya pītáye
08.092.05	c	tád íd dhy àsya várdhanam
08.092.06	a	asyá pītvā́ mádānāṁ devó devásyaújasā
08.092.06	c	víśvābhí bhúvanā bhuvat
08.092.07	a	tyám u vaḥ satrāsā́haṁ víśvāsu gīrṣv ā́yatam
08.092.07	c	ā́ cyāvayasy ūtáye
08.092.08	a	yudhmáṁ sántam anarvā́ṇaṁ somapā́m ánapacyutam
08.092.08	c	náram avāryákratum
08.092.09	a	śíkṣā ṇa indra rāyá ā́ purú vidvā́m̐ r̥cīṣama
08.092.09	c	ávā naḥ pā́rye dháne
08.092.10	a	átaś cid indra ṇa úpā́ yāhi śatávājayā
08.092.10	c	iṣā́ sahásravājayā
08.092.11	a	áyāma dhī́vato dhíyó 'rvadbhiḥ śakra godare
08.092.11	c	jáyema pr̥tsú vajrivaḥ
08.092.12	a	vayám u tvā śatakrato gā́vo ná yávaseṣv ā́
08.092.12	c	ukthéṣu raṇayāmasi
08.092.13	a	víśvā hí martyatvanā́nukāmā́ śatakrato
08.092.13	c	áganma vajrinn āśásaḥ
08.092.14	a	tvé sú putra śavasó 'vr̥tran kā́makātayaḥ
08.092.14	c	ná tvā́m indrā́ti ricyate
08.092.15	a	sá no vr̥ṣan sániṣṭhayā sáṁ ghoráyā dravitnvā́
08.092.15	c	dhiyā́viḍḍhi púraṁdhyā
08.092.16	a	yás te nūnáṁ śatakratav índra dyumnítamo mádaḥ
08.092.16	c	téna nūnám máde madeḥ
08.092.17	a	yás te citráśravastamo yá indra vr̥trahántamaḥ
08.092.17	c	yá ojodā́tamo mádaḥ
08.092.18	a	vidmā́ hí yás te adrivas tvā́dattaḥ satya somapāḥ
08.092.18	c	víśvāsu dasma kr̥ṣṭíṣu
08.092.19	a	índrāya mádvane sutám pári ṣṭobhantu no gíraḥ
08.092.19	c	arkám arcantu kārávaḥ
08.092.20	a	yásmin víśvā ádhi śríyo ráṇanti saptá saṁsádaḥ
08.092.20	c	índraṁ suté havāmahe
08.092.21	a	tríkadrukeṣu cétanaṁ devā́so yajñám atnata
08.092.21	c	tám íd vardhantu no gíraḥ
08.092.22	a	ā́ tvā viśantv índavaḥ samudrám iva síndhavaḥ
08.092.22	c	ná tvā́m indrā́ti ricyate
08.092.23	a	vivyáktha mahinā́ vr̥ṣan bhakṣáṁ sómasya jāgr̥ve
08.092.23	c	yá indra jaṭháreṣu te
08.092.24	a	áraṁ ta indra kukṣáye sómo bhavatu vr̥trahan
08.092.24	c	áraṁ dhā́mabhya índavaḥ
08.092.25	a	áram áśvāya gāyati śrutákakṣo áraṁ gáve
08.092.25	c	áram índrasya dhā́mne
08.092.26	a	áraṁ hí ṣma sutéṣu ṇaḥ sómeṣv indra bhū́ṣasi
08.092.26	c	áraṁ te śakra dāváne
08.092.27	a	parākā́ttāc cid adrivas tvā́ṁ nakṣanta no gíraḥ
08.092.27	c	áraṁ gamāma te vayám
08.092.28	a	evā́ hy ási vīrayúr evā́ śū́ra utá sthiráḥ
08.092.28	c	evā́ te rā́dhyam mánaḥ
08.092.29	a	evā́ rātís tuvīmagha víśvebhir dhāyi dhātŕ̥bhiḥ
08.092.29	c	ádhā cid indra me sácā
08.092.30	a	mó ṣú brahméva tandrayúr bhúvo vājānām pate
08.092.30	c	mátsvā sutásya gómataḥ
08.092.31	a	mā́ na indrābhy āā̀díśaḥ sū́ro aktúṣv ā́ yaman
08.092.31	c	tvā́ yujā́ vanema tát
08.092.32	a	tváyéd indra yujā́ vayám práti bruvīmahi spŕ̥dhaḥ
08.092.32	c	tvám asmā́kaṁ táva smasi
08.092.33	a	tvā́m íd dhí tvāyávo 'nunónuvataś cárān
08.092.33	c	sákhāya indra kārávaḥ
08.093.01	a	úd ghéd abhí śrutā́maghaṁ vr̥ṣabháṁ náryāpasam
08.093.01	c	ástāram eṣi sūrya
08.093.02	a	náva yó navatím púro bibhéda bāhvòjasā
08.093.02	c	áhiṁ ca vr̥trahā́vadhīt
08.093.03	a	sá na índraḥ śiváḥ sákhā́śvāvad gómad yávamat
08.093.03	c	urúdhāreva dohate
08.093.04	a	yád adyá kác ca vr̥trahann udágā abhí sūrya
08.093.04	c	sárvaṁ tád indra te váśe
08.093.05	a	yád vā pravr̥ddha satpate ná marā íti mányase
08.093.05	c	utó tát satyám ít táva
08.093.06	a	yé sómāsaḥ parāváti yé arvāváti sunviré
08.093.06	c	sárvāṁs tā́m̐ indra gachasi
08.093.07	a	tám índraṁ vājayāmasi mahé vr̥trā́ya hántave
08.093.07	c	sá vŕ̥ṣā vr̥ṣabhó bhuvat
08.093.08	a	índraḥ sá dā́mane kr̥tá ójiṣṭhaḥ sá máde hitáḥ
08.093.08	c	dyumnī́ ślokī́ sá somyáḥ
08.093.09	a	girā́ vájro ná sámbhr̥taḥ sábalo ánapacyutaḥ
08.093.09	c	vavakṣá r̥ṣvó ástr̥taḥ
08.093.10	a	durgé cin naḥ sugáṁ kr̥dhi gr̥ṇāná indra girvaṇaḥ
08.093.10	c	tváṁ ca maghavan váśaḥ
08.093.11	a	yásya te nū́ cid ādíśaṁ ná minánti svarā́jyam
08.093.11	c	ná devó nā́dhrigur jánaḥ
08.093.12	a	ádhā te ápratiṣkutaṁ devī́ śúṣmaṁ saparyataḥ
08.093.12	c	ubhé suśipra ródasī
08.093.13	a	tvám etád adhārayaḥ kr̥ṣṇā́su róhiṇīṣu ca
08.093.13	c	páruṣṇīṣu rúśat páyaḥ
08.093.14	a	ví yád áher ádha tviṣó víśve devā́so ákramuḥ
08.093.14	c	vidán mr̥gásya tā́m̐ ámaḥ
08.093.15	a	ā́d u me nivaró bhuvad vr̥trahā́diṣṭa paúṁsyam
08.093.15	c	ájātaśatrur ástr̥taḥ
08.093.16	a	śrutáṁ vo vr̥trahántamam prá śárdhaṁ carṣaṇīnā́m
08.093.16	c	ā́ śuṣe rā́dhase mahé
08.093.17	a	ayā́ dhiyā́ ca gavyayā́ púruṇāman púruṣṭuta
08.093.17	c	yát sóme soma ā́bhavaḥ
08.093.18	a	bodhínmanā íd astu no vr̥trahā́ bhū́ryāsutiḥ
08.093.18	c	śr̥ṇótu śakrá āśíṣam
08.093.19	a	káyā tváṁ na ūtyā́bhí prá mandase vr̥ṣan
08.093.19	c	káyā stotŕ̥bhya ā́ bhara
08.093.20	a	kásya vŕ̥ṣā suté sácā niyútvān vr̥ṣabhó raṇat
08.093.20	c	vr̥trahā́ sómapītaye
08.093.21	a	abhī́ ṣú ṇas tváṁ rayím mandasānáḥ sahasríṇam
08.093.21	c	prayantā́ bodhi dāśúṣe
08.093.22	a	pátnīvantaḥ sutā́ imá uśánto yanti vītáye
08.093.22	c	apā́ṁ jágmir nicumpuṇáḥ
08.093.23	a	iṣṭā́ hótrā asr̥kṣaténdraṁ vr̥dhā́so adhvaré
08.093.23	c	áchāvabhr̥thám ójasā
08.093.24	a	ihá tyā́ sadhamā́dyā hárī híraṇyakeśyā
08.093.24	c	voḷhā́m abhí práyo hitám
08.093.25	a	túbhyaṁ sómāḥ sutā́ imé stīrṇám barhír vibhāvaso
08.093.25	c	stotŕ̥bhya índram ā́ vaha
08.093.26	a	ā́ te dákṣaṁ ví rocanā́ dádhad rátnā ví dāśúṣe
08.093.26	c	stotŕ̥bhya índram arcata
08.093.27	a	ā́ te dadhāmīndriyám ukthā́ víśvā śatakrato
08.093.27	c	stotŕ̥bhya indra mr̥ḷaya
08.093.28	a	bhadrám bhadraṁ na ā́ bharéṣam ū́rjaṁ śatakrato
08.093.28	c	yád indra mr̥ḷáyāsi naḥ
08.093.29	a	sá no víśvāny ā́ bhara suvitā́ni śatakrato
08.093.29	c	yád indra mr̥ḷáyāsi naḥ
08.093.30	a	tvā́m íd vr̥trahantama sutā́vanto havāmahe
08.093.30	c	yád indra mr̥ḷáyāsi naḥ
08.093.31	a	úpa no háribhiḥ sutáṁ yāhí madānām pate
08.093.31	c	úpa no háribhiḥ sutám
08.093.32	a	dvitā́ yó vr̥trahántamo vidá índraḥ śatákratuḥ
08.093.32	c	úpa no háribhiḥ sutám
08.093.33	a	tváṁ hí vr̥trahann eṣām pātā́ sómānām ási
08.093.33	c	úpa no háribhiḥ sutám
08.093.34	a	índra iṣé dadātu na r̥bhukṣáṇam r̥bhúṁ rayím
08.093.34	c	vājī́ dadātu vājínam
08.094.01	a	gaúr dhayati marútāṁ śravasyúr mātā́ maghónām
08.094.01	c	yuktā́ váhnī ráthānām
08.094.02	a	yásyā devā́ upásthe vratā́ víśve dhāráyante
08.094.02	c	sū́ryāmā́sā dr̥śé kám
08.094.03	a	tát sú no víśve aryá ā́ sádā gr̥ṇanti kārávaḥ
08.094.03	c	marútaḥ sómapītaye
08.094.04	a	ásti sómo ayáṁ sutáḥ píbanty asya marútaḥ
08.094.04	c	utá svarā́jo aśvínā
08.094.05	a	píbanti mitró aryamā́ tánā pūtásya váruṇaḥ
08.094.05	c	triṣadhasthásya jā́vataḥ
08.094.06	a	utó nv àsya jóṣam ā́m̐ índraḥ sutásya gómataḥ
08.094.06	c	prātár hóteva matsati
08.094.07	a	kád atviṣanta sūráyas tirá ā́pa iva srídhaḥ
08.094.07	c	árṣanti pūtádakṣasaḥ
08.094.08	a	kád vo adyá mahā́nāṁ devā́nām ávo vr̥ṇe
08.094.08	c	tmánā ca dasmávarcasām
08.094.09	a	ā́ yé víśvā pā́rthivāni papráthan rocanā́ diváḥ
08.094.09	c	marútaḥ sómapītaye
08.094.10	a	tyā́n nú pūtádakṣaso divó vo maruto huve
08.094.10	c	asyá sómasya pītáye
08.094.11	a	tyā́n nú yé ví ródasī tastabhúr marúto huve
08.094.11	c	asyá sómasya pītáye
08.094.12	a	tyáṁ nú mā́rutaṁ gaṇáṁ giriṣṭhā́ṁ vŕ̥ṣaṇaṁ huve
08.094.12	c	asyá sómasya pītáye
08.095.01	a	ā́ tvā gíro rathī́r ivā́sthuḥ sutéṣu girvaṇaḥ
08.095.01	c	abhí tvā sám anūṣaténdra vatsáṁ ná mātáraḥ
08.095.02	a	ā́ tvā śukrā́ acucyavuḥ sutā́sa indra girvaṇaḥ
08.095.02	c	píbā tv àsyā́ndhasa índra víśvāsu te hitám
08.095.03	a	píbā sómam mádāya kám índra śyenā́bhr̥taṁ sutám
08.095.03	c	tváṁ hí śáśvatīnām pátī rā́jā viśā́m ási
08.095.04	a	śrudhī́ hávaṁ tiraścyā́ índra yás tvā saparyáti
08.095.04	c	suvī́ryasya gómato rāyás pūrdhi mahā́m̐ asi
08.095.05	a	índra yás te návīyasīṁ gíram mandrā́m ájījanat
08.095.05	c	cikitvínmanasaṁ dhíyam pratnā́m r̥tásya pipyúṣīm
08.095.06	a	tám u ṣṭavāma yáṁ gíra índram ukthā́ni vāvr̥dhúḥ
08.095.06	c	purū́ṇy asya paúṁsyā síṣāsanto vanāmahe
08.095.07	a	éto nv índraṁ stávāma śuddháṁ śuddhéna sā́mnā
08.095.07	c	śuddhaír ukthaír vāvr̥dhvā́ṁsaṁ śuddhá āśī́rvān mamattu
08.095.08	a	índra śuddhó na ā́ gahi śuddháḥ śuddhā́bhir ūtíbhiḥ
08.095.08	c	śuddhó rayíṁ ní dhāraya śuddhó mamaddhi somyáḥ
08.095.09	a	índra śuddhó hí no rayíṁ śuddhó rátnāni dāśúṣe
08.095.09	c	śuddhó vr̥trā́ṇi jighnase śuddhó vā́jaṁ siṣāsasi
08.096.01	a	asmā́ uṣā́sa ā́tiranta yā́mam índrāya náktam ū́rmyāḥ suvā́caḥ
08.096.01	c	asmā́ ā́po mātáraḥ saptá tasthur nŕ̥bhyas tárāya síndhavaḥ supārā́ḥ
08.096.02	a	átividdhā vithuréṇā cid ástrā tríḥ saptá sā́nu sáṁhitā girīṇā́m
08.096.02	c	ná tád devó ná mártyas tuturyād yā́ni právr̥ddho vr̥ṣabháś cakā́ra
08.096.03	a	índrasya vájra āyasó nímiśla índrasya bāhvór bhū́yiṣṭham ójaḥ
08.096.03	c	śīrṣánn índrasya krátavo nireká āsánn éṣanta śrútyā upāké
08.096.04	a	mánye tvā yajñíyaṁ yajñíyānām mánye tvā cyávanam ácyutānām
08.096.04	c	mánye tvā sátvanām indra ketúm mánye tvā vr̥ṣabháṁ carṣaṇīnā́m
08.096.05	a	ā́ yád vájram bāhvór indra dhátse madacyútam áhaye hántavā́ u
08.096.05	c	prá párvatā ánavanta prá gā́vaḥ prá brahmā́ṇo abhinákṣanta índram
08.096.06	a	tám u ṣṭavāma yá imā́ jajā́na víśvā jātā́ny ávarāṇy asmāt
08.096.06	c	índreṇa mitráṁ didhiṣema gīrbhír úpo námobhir vr̥ṣabháṁ viśema
08.096.07	a	vr̥trásya tvā śvasáthād ī́ṣamāṇā víśve devā́ ajahur yé sákhāyaḥ
08.096.07	c	marúdbhir indra sakhyáṁ te astv áthemā́ víśvāḥ pŕ̥tanā jayāsi
08.096.08	a	tríḥ ṣaṣṭís tvā marúto vāvr̥dhānā́ usrā́ iva rāśáyo yajñíyāsaḥ
08.096.08	c	úpa tvémaḥ kr̥dhí no bhāgadhéyaṁ śúṣmaṁ ta enā́ havíṣā vidhema
08.096.09	a	tigmám ā́yudham marútām ánīkaṁ kás ta indra práti vájraṁ dadharṣa
08.096.09	c	anāyudhā́so ásurā adevā́ś cakréṇa tā́m̐ ápa vapa r̥jīṣin
08.096.10	a	mahá ugrā́ya taváse suvr̥ktím préraya śivátamāya paśváḥ
08.096.10	c	gírvāhase gíra índrāya pūrvī́r dhehí tanvè kuvíd aṅgá védat
08.096.11	a	ukthávāhase vibhvè manīṣā́ṁ drúṇā ná pārám īrayā nadī́nām
08.096.11	c	ní spr̥śa dhiyā́ tanv .ì śrutásya júṣṭatarasya kuvíd aṅgá védat
08.096.12	a	tád viviḍḍhi yát ta índro jújoṣat stuhí suṣṭutíṁ námasā́ vivāsa
08.096.12	c	úpa bhūṣa jaritar mā́ ruvaṇyaḥ śrāváyā vā́caṁ kuvíd aṅgá védat
08.096.13	a	áva drapsó aṁśumátīm atiṣṭhad iyānáḥ kr̥ṣṇó daśábhiḥ sahásraiḥ
08.096.13	c	ā́vat tám índraḥ śácyā dhámantam ápa snéhitīr nr̥máṇā adhatta
08.096.14	a	drapsám apaśyaṁ víṣuṇe cárantam upahvaré nadyò aṁśumátyāḥ
08.096.14	c	nábho ná kr̥ṣṇám avatasthivā́ṁsam íṣyāmi vo vr̥ṣaṇo yúdhyatājaú
08.096.15	a	ádha drapsó aṁśumátyā upásthé 'dhārayat tanvàṁ titviṣāṇáḥ
08.096.15	c	víśo ádevīr abhy āā̀cárantīr bŕ̥haspátinā yujéndraḥ sasāhe
08.096.16	a	tváṁ ha tyát saptábhyo jā́yamāno 'śatrúbhyo abhavaḥ śátrur indra
08.096.16	c	gūḷhé dyā́vāpr̥thivī́ ánv avindo vibhumádbhyo bhúvanebhyo ráṇaṁ dhāḥ
08.096.17	a	tváṁ ha tyád apratimānám ójo vájreṇa vajrin dhr̥ṣitó jaghantha
08.096.17	c	tváṁ śúṣṇasyā́vātiro vádhatrais tváṁ gā́ indra śácyéd avindaḥ
08.096.18	a	tváṁ ha tyád vr̥ṣabha carṣaṇīnā́ṁ ghanó vr̥trā́ṇāṁ taviṣó babhūtha
08.096.18	c	tváṁ síndhūm̐r asr̥jas tastabhānā́n tvám apó ajayo dāsápatnīḥ
08.096.19	a	sá sukrátū ráṇitā yáḥ sutéṣv ánuttamanyur yó áheva revā́n
08.096.19	c	yá éka ín náry ápāṁsi kártā sá vr̥trahā́ prátī́d anyám āhuḥ
08.096.20	a	sá vr̥trahéndraś carṣaṇīdhŕ̥t táṁ suṣṭutyā́ hávyaṁ huvema
08.096.20	c	sá prāvitā́ maghávā no 'dhivaktā́ sá vā́jasya śravasyàsya dātā́
08.096.21	a	sá vr̥trahéndra r̥bhukṣā́ḥ sadyó jajñānó hávyo babhūva
08.096.21	c	kr̥ṇvánn ápāṁsi náryā purū́ṇi sómo ná pītó hávyaḥ sákhibhyaḥ
08.097.01	a	yā́ indra bhúja ā́bharaḥ svàrvām̐ ásurebhyaḥ
08.097.01	c	stotā́ram ín maghavann asya vardhaya yé ca tvé vr̥ktábarhiṣaḥ
08.097.02	a	yám indra dadhiṣé tvám áśvaṁ gā́m bhāgám ávyayam
08.097.02	c	yájamāne sunvatí dákṣiṇāvati tásmin táṁ dhehi mā́ paṇaú
08.097.03	a	yá indra sásty avratò 'nuṣvā́pam ádevayuḥ
08.097.03	c	svaíḥ ṣá évair mumurat póṣyaṁ rayíṁ sanutár dhehi táṁ tátaḥ
08.097.04	a	yác chakrā́si parāváti yád arvāváti vr̥trahan
08.097.04	c	átas tvā gīrbhír dyugád indra keśíbhiḥ sutā́vām̐ ā́ vivāsati
08.097.05	a	yád vā́si rocané diváḥ samudrásyā́dhi viṣṭápi
08.097.05	c	yát pā́rthive sádane vr̥trahantama yád antárikṣa ā́ gahi
08.097.06	a	sá naḥ sómeṣu somapāḥ sutéṣu śavasas pate
08.097.06	c	mādáyasva rā́dhasā sūnŕ̥tāvaténdra rāyā́ párīṇasā
08.097.07	a	mā́ na indra párā vr̥ṇag bhávā naḥ sadhamā́dyaḥ
08.097.07	c	tváṁ na ūtī́ tvám ín na ā́pyam mā́ na indra párā vr̥ṇak
08.097.08	a	asmé indra sácā suté ní ṣadā pītáye mádhu
08.097.08	c	kr̥dhī́ jaritré maghavann ávo mahád asmé indra sácā suté
08.097.09	a	ná tvā devā́sa āśata ná mártyāso adrivaḥ
08.097.09	c	víśvā jātā́ni śávasābhibhū́r asi ná tvā devā́sa āśata
08.097.10	a	víśvāḥ pŕ̥tanā abhibhū́taraṁ náraṁ
08.097.10	b	sajū́s tatakṣur índraṁ jajanúś ca rājáse
08.097.10	c	krátvā váriṣṭhaṁ vára āmúrim utógrám ójiṣṭhaṁ tavásaṁ tarasvínam
08.097.11	a	sám īṁ rebhā́so asvarann índraṁ sómasya pītáye
08.097.11	c	svàrpatiṁ yád īṁ vr̥dhé dhr̥távrato hy ójasā sám ūtíbhiḥ
08.097.12	a	nemíṁ namanti cákṣasā meṣáṁ víprā abhisvárā
08.097.12	c	sudītáyo vo adrúhó 'pi kárṇe tarasvínaḥ sám ŕ̥kvabhiḥ
08.097.13	a	tám índraṁ johavīmi maghávānam ugráṁ
08.097.13	b	satrā́ dádhānam ápratiṣkutaṁ śávāṁsi
08.097.13	c	máṁhiṣṭho gīrbhír ā́ ca yajñíyo vavártad
08.097.13	d	rāyé no víśvā supáthā kr̥ṇotu vajrī́
08.097.14	a	tvám púra indra cikíd enā vy ójasā śaviṣṭha śakra nāśayádhyai
08.097.14	c	tvád víśvāni bhúvanāni vajrin dyā́vā rejete pr̥thivī́ ca bhīṣā́
08.097.15	a	tán ma r̥tám indra śūra citra pātv apó ná vajrin duritā́ti parṣi bhū́ri
08.097.15	c	kadā́ na indra rāyá ā́ daśasyer viśvápsnyasya spr̥hayā́yyasya rājan
08.098.01	a	índrāya sā́ma gāyata víprāya br̥haté br̥hát
08.098.01	c	dharmakŕ̥te vipaścíte panasyáve
08.098.02	a	tvám indrābhibhū́r asi tváṁ sū́ryam arocayaḥ
08.098.02	c	viśvákarmā viśvádevo mahā́m̐ asi
08.098.03	a	vibhrā́jañ jyótiṣā svàr ágacho rocanáṁ diváḥ
08.098.03	c	devā́s ta indra sakhyā́ya yemire
08.098.04	a	éndra no gadhi priyáḥ satrājíd ágohyaḥ
08.098.04	c	girír ná viśvátas pr̥thúḥ pátir diváḥ
08.098.05	a	abhí hí satya somapā ubhé babhū́tha ródasī
08.098.05	c	índrā́si sunvató vr̥dháḥ pátir diváḥ
08.098.06	a	tváṁ hí śáśvatīnām índra dartā́ purā́m ási
08.098.06	c	hantā́ dásyor mánor vr̥dháḥ pátir diváḥ
08.098.07	a	ádhā hīā̀ndra girvaṇa úpa tvā kā́mān maháḥ sasr̥jmáhe
08.098.07	c	udéva yánta udábhiḥ
08.098.08	a	vā́r ṇá tvā yavyā́bhir várdhanti śūra bráhmāṇi
08.098.08	c	vāvr̥dhvā́ṁsaṁ cid adrivo divé dive
08.098.09	a	yuñjánti hárī iṣirásya gā́thayoraú rátha urúyuge
08.098.09	c	indravā́hā vacoyújā
08.098.10	a	tváṁ na indrā́ bharam̐ ójo nr̥mṇáṁ śatakrato vicarṣaṇe
08.098.10	c	ā́ vīrám pr̥tanāṣáham
08.098.11	a	tváṁ hí naḥ pitā́ vaso tvám mātā́ śatakrato babhū́vitha
08.098.11	c	ádhā te sumnám īmahe
08.098.12	a	tvā́ṁ śuṣmin puruhūta vājayántam úpa bruve śatakrato
08.098.12	c	sá no rāsva suvī́ryam
08.099.01	a	tvā́m idā́ hyó náró 'pīpyan vajrin bhū́rṇayaḥ
08.099.01	c	sá indra stómavāhasām ihá śrudhy úpa svásaram ā́ gahi
08.099.02	a	mátsvā suśipra harivas tád īmahe tvé ā́ bhūṣanti vedhásaḥ
08.099.02	c	táva śrávāṁsy upamā́ny ukthyāā̀ sutéṣv indra girvaṇaḥ
08.099.03	a	śrā́yanta iva sū́ryaṁ víśvéd índrasya bhakṣata
08.099.03	c	vásūni jāté jánamāna ójasā práti bhāgáṁ ná dīdhima
08.099.04	a	ánarśarātiṁ vasudā́m úpa stuhi bhadrā́ índrasya rātáyaḥ
08.099.04	c	só asya kā́maṁ vidható ná roṣati máno dānā́ya codáyan
08.099.05	a	tvám indra prátūrtiṣv abhí víśvā asi spŕ̥dhaḥ
08.099.05	c	aśastihā́ janitā́ viśvatū́r asi tváṁ tūrya taruṣyatáḥ
08.099.06	a	ánu te śúṣmaṁ turáyantam īyatuḥ kṣoṇī́ śíśuṁ ná mātárā
08.099.06	c	víśvās te spŕ̥dhaḥ śnathayanta manyáve vr̥tráṁ yád indra tū́rvasi
08.099.07	a	itá ūtī́ vo ajáram prahetā́ram áprahitam
08.099.07	c	āśúṁ jétāraṁ hétāraṁ rathī́tamam átūrtaṁ tugryāvŕ̥dham
08.099.08	a	iṣkartā́ram ániṣkr̥taṁ sáhaskr̥taṁ śatámūtiṁ śatákratum
08.099.08	c	samānám índram ávase havāmahe vásavānaṁ vasūjúvam
08.100.01	a	ayáṁ ta emi tanvāā̀ purástād víśve devā́ abhí mā yanti paścā́t
08.100.01	c	yadā́ máhyaṁ dī́dharo bhāgám indrā́d ín máyā kr̥ṇavo vīryāā̀ṇi
08.100.02	a	dádhāmi te mádhuno bhakṣám ágre hitás te bhāgáḥ sutó astu sómaḥ
08.100.02	c	ásaś ca tváṁ dakṣiṇatáḥ sákhā mé 'dhā vr̥trā́ṇi jaṅghanāva bhū́ri
08.100.03	a	prá sú stómam bharata vājayánta índrāya satyáṁ yádi satyám ásti
08.100.03	c	néndro astī́ti néma u tva āha ká īṁ dadarśa kám abhí ṣṭavāma
08.100.04	a	ayám asmi jaritaḥ páśya mehá víśvā jātā́ny abhy àsmi mahnā́
08.100.04	c	r̥tásya mā pradíśo vardhayanty ādardiró bhúvanā dardarīmi
08.100.05	a	ā́ yán mā venā́ áruhann r̥tásyam̐ ékam ā́sīnaṁ haryatásya pr̥ṣṭhé
08.100.05	c	mánaś cin me hr̥dá ā́ práty avocad ácikradañ chíśumantaḥ sákhāyaḥ
08.100.06	a	víśvét tā́ te sávaneṣu pravā́cyā yā́ cakártha maghavann indra sunvaté
08.100.06	c	pā́rāvataṁ yát purusambhr̥táṁ vásv apā́vr̥ṇoḥ śarabhā́ya ŕ̥ṣibandhave
08.100.07	a	prá nūnáṁ dhāvatā pŕ̥thaṅ néhá yó vo ávāvarīt
08.100.07	c	ní ṣīṁ vr̥trásya mármaṇi vájram índro apīpatat
08.100.08	a	mánojavā áyamāna āyasī́m atarat púram
08.100.08	c	dívaṁ suparṇó gatvā́ya sómaṁ vajríṇa ā́bharat
08.100.09	a	samudré antáḥ śayata udnā́ vájro abhī́vr̥taḥ
08.100.09	c	bháranty asmai saṁyátaḥ puráḥprasravaṇā balím
08.100.10	a	yád vā́g vádanty avicetanā́ni rā́ṣṭrī devā́nāṁ niṣasā́da mandrā́
08.100.10	c	cátasra ū́rjaṁ duduhe páyāṁsi kvà svid asyāḥ paramáṁ jagāma
08.100.11	a	devī́ṁ vā́cam ajanayanta devā́s tā́ṁ viśvárūpāḥ paśávo vadanti
08.100.11	c	sā́ no mandréṣam ū́rjaṁ dúhānā dhenúr vā́g asmā́n úpa súṣṭutaítu
08.100.12	a	sákhe viṣṇo vitaráṁ ví kramasva dyaúr dehí lokáṁ vájrāya viṣkábhe
08.100.12	c	hánāva vr̥tráṁ riṇácāva síndhūn índrasya yantu prasavé vísr̥ṣṭāḥ
08.101.01	a	ŕ̥dhag itthā́ sá mártyaḥ śaśamé devátātaye
08.101.01	c	yó nūnám mitrā́váruṇāv abhíṣṭaya ācakré havyádātaye
08.101.02	a	várṣiṣṭhakṣatrā urucákṣasā nárā rā́jānā dīrghaśrúttamā
08.101.02	c	tā́ bāhútā ná daṁsánā ratharyataḥ sākáṁ sū́ryasya raśmíbhiḥ
08.101.03	a	prá yó vām mitrāvaruṇājiró dūtó ádravat
08.101.03	c	áyaḥśīrṣā máderaghuḥ
08.101.04	a	ná yáḥ sampŕ̥che ná púnar hávītave ná saṁvādā́ya rámate
08.101.04	c	tásmān no adyá sámr̥ter uruṣyatam bāhúbhyāṁ na uruṣyatam
08.101.05	a	prá mitrā́ya prā́ryamṇé sacathyàm r̥tāvaso
08.101.05	c	varūthyàṁ váruṇe chándyaṁ váca stotráṁ rā́jasu gāyata
08.101.06	a	té hinvire aruṇáṁ jényaṁ vásv ékam putráṁ tisr̥r̥ṇā́m
08.101.06	c	té dhā́māny amŕ̥tā mártyānām ádabdhā abhí cakṣate
08.101.07	a	ā́ me vácāṁsy údyatā dyumáttamāni kártvā
08.101.07	c	ubhā́ yātaṁ nāsatyā sajóṣasā práti havyā́ni vītáye
08.101.08	a	rātíṁ yád vām arakṣásaṁ hávāmahe yuvā́bhyāṁ vājinīvasū
08.101.08	c	prā́cīṁ hótrām pratirántāv itaṁ narā gr̥ṇānā́ jamádagninā
08.101.09	a	ā́ no yajñáṁ divispŕ̥śaṁ vā́yo yāhí sumánmabhiḥ
08.101.09	c	antáḥ pavítra upári śrīṇānò 'yáṁ śukró ayāmi te
08.101.10	a	véty adhvaryúḥ pathíbhī rájiṣṭhaiḥ práti havyā́ni vītáye
08.101.10	c	ádhā niyutva ubháyasya naḥ piba śúciṁ sómaṁ gávāśiram
08.101.11	a	báṇ mahā́m̐ asi sūrya báḷ āditya mahā́m̐ asi
08.101.11	c	mahás te sató mahimā́ panasyate 'ddhā́ deva mahā́m̐ asi
08.101.12	a	báṭ sūrya śrávasā mahā́m̐ asi satrā́ deva mahā́m̐ asi
08.101.12	c	mahnā́ devā́nām asuryàḥ puróhito vibhú jyótir ádābhyam
08.101.13	a	iyáṁ yā́ nī́cy arkíṇī rūpā́ róhiṇyā kr̥tā́
08.101.13	c	citréva práty adarśy āyaty àntár daśásu bāhúṣu
08.101.14	a	prajā́ ha tisró atyā́yam īyur ny ànyā́ arkám abhíto viviśre
08.101.14	c	br̥hád dha tasthau bhúvaneṣv antáḥ pávamāno haríta ā́ viveśa
08.101.15	a	mātā́ rudrā́ṇāṁ duhitā́ vásūnāṁ svásādityā́nām amŕ̥tasya nā́bhiḥ
08.101.15	c	prá nú vocaṁ cikitúṣe jánāya mā́ gā́m ánāgām áditiṁ vadhiṣṭa
08.101.16	a	vacovídaṁ vā́cam udīráyantīṁ víśvābhir dhībhír upatíṣṭhamānām
08.101.16	c	devī́ṁ devébhyaḥ páry eyúṣīṁ gā́m ā́ māvr̥kta mártyo dabhrácetāḥ
08.102.01	a	tvám agne br̥hád váyo dádhāsi deva dāśúṣe
08.102.01	c	kavír gr̥hápatir yúvā
08.102.02	a	sá na ī́ḷānayā sahá devā́m̐ agne duvasyúvā
08.102.02	c	cikíd vibhānav ā́ vaha
08.102.03	a	tváyā ha svid yujā́ vayáṁ códiṣṭhena yaviṣṭhya
08.102.03	c	abhí ṣmo vā́jasātaye
08.102.04	a	aurvabhr̥guvác chúcim apnavānavád ā́ huve
08.102.04	c	agníṁ samudrávāsasam
08.102.05	a	huvé vā́tasvanaṁ kavím parjányakrandyaṁ sáhaḥ
08.102.05	c	agníṁ samudrávāsasam
08.102.06	a	ā́ saváṁ savitúr yathā bhágasyeva bhujíṁ huve
08.102.06	c	agníṁ samudrávāsasam
08.102.07	a	agníṁ vo vr̥dhántam adhvarā́ṇām purūtámam
08.102.07	c	áchā náptre sáhasvate
08.102.08	a	ayáṁ yáthā na ābhúvat tváṣṭā rūpéva tákṣyā
08.102.08	c	asyá krátvā yáśasvataḥ
08.102.09	a	ayáṁ víśvā abhí śríyo 'gnír devéṣu patyate
08.102.09	c	ā́ vā́jair úpa no gamat
08.102.10	a	víśveṣām ihá stuhi hótr̥r̥ṇāṁ yaśástamam
08.102.10	c	agníṁ yajñéṣu pūrvyám
08.102.11	a	śīrám pāvakáśociṣaṁ jyéṣṭho yó dámeṣv ā́
08.102.11	c	dīdā́ya dīrghaśrúttamaḥ
08.102.12	a	tám árvantaṁ ná sānasíṁ gr̥ṇīhí vipra śuṣmíṇam
08.102.12	c	mitráṁ ná yātayájjanam
08.102.13	a	úpa tvā jāmáyo gíro dédiśatīr haviṣkŕ̥taḥ
08.102.13	c	vāyór ánīke asthiran
08.102.14	a	yásya tridhā́tv ávr̥tam barhís tasthā́v ásaṁdinam
08.102.14	c	ā́paś cin ní dadhā padám
08.102.15	a	padáṁ devásya mīḷhúṣó 'nādhr̥ṣṭābhir ūtíbhiḥ
08.102.15	c	bhadrā́ sū́rya ivopadŕ̥k
08.102.16	a	ágne ghr̥tásya dhītíbhis tepānó deva śocíṣā
08.102.16	c	ā́ devā́n vakṣi yákṣi ca
08.102.17	a	táṁ tvājananta mātáraḥ kavíṁ devā́so aṅgiraḥ
08.102.17	c	havyavā́ham ámartyam
08.102.18	a	prácetasaṁ tvā kavé 'gne dūtáṁ váreṇyam
08.102.18	c	havyavā́haṁ ní ṣedire
08.102.19	a	nahí me ásty ághnyā ná svádhitir vánanvati
08.102.19	c	áthaitādŕ̥g bharāmi te
08.102.20	a	yád agne kā́ni kā́ni cid ā́ te dā́rūṇi dadhmási
08.102.20	c	tā́ juṣasva yaviṣṭhya
08.102.21	a	yád átty upajíhvikā yád vamró atisárpati
08.102.21	c	sárvaṁ tád astu te ghr̥tám
08.102.22	a	agním índhāno mánasā dhíyaṁ saceta mártyaḥ
08.102.22	c	agním īdhe vivásvabhiḥ
08.103.01	a	ádarśi gātuvíttamo yásmin vratā́ny ādadhúḥ
08.103.01	c	úpo ṣú jātám ā́ryasya várdhanam agníṁ nakṣanta no gíraḥ
08.103.02	a	prá daívodāso agnír devā́m̐ áchā ná majmánā
08.103.02	c	ánu mātáram pr̥thivī́ṁ ví vāvr̥te tasthaú nā́kasya sā́navi
08.103.03	a	yásmād réjanta kr̥ṣṭáyaś carkŕ̥tyāni kr̥ṇvatáḥ
08.103.03	c	sahasrasā́m medhásātāv iva tmánāgníṁ dhībhíḥ saparyata
08.103.04	a	prá yáṁ rāyé nínīṣasi márto yás te vaso dā́śat
08.103.04	c	sá vīráṁ dhatte agna ukthaśaṁsínaṁ tmánā sahasrapoṣíṇam
08.103.05	a	sá dr̥ḷhé cid abhí tr̥ṇatti vā́jam árvatā sá dhatte ákṣiti śrávaḥ
08.103.05	c	tvé devatrā́ sádā purūvaso víśvā vāmā́ni dhīmahi
08.103.06	a	yó víśvā dáyate vásu hótā mandró jánānām
08.103.06	c	mádhor ná pā́trā prathamā́ny asmai prá stómā yanty agnáye
08.103.07	a	áśvaṁ ná gīrbhī́ rathyàṁ sudā́navo marmr̥jyánte devayávaḥ
08.103.07	c	ubhé toké tánaye dasma viśpate párṣi rā́dho maghónām
08.103.08	a	prá máṁhiṣṭhāya gāyata r̥tā́vne br̥haté śukráśociṣe
08.103.08	c	úpastutāso agnáye
08.103.09	a	ā́ vaṁsate maghávā vīrávad yáśaḥ sámiddho dyumny ā́hutaḥ
08.103.09	c	kuvín no asya sumatír návīyasy áchā vā́jebhir āgámat
08.103.10	a	préṣṭham u priyā́ṇāṁ stuhy āā̀sāvā́tithim
08.103.10	c	agníṁ ráthānāṁ yámam
08.103.11	a	úditā yó níditā véditā vásv ā́ yajñíyo vavártati
08.103.11	c	duṣṭárā yásya pravaṇé nórmáyo dhiyā́ vā́jaṁ síṣāsataḥ
08.103.12	a	mā́ no hr̥ṇītām átithir vásur agníḥ purupraśastá eṣáḥ
08.103.12	c	yáḥ suhótā svadhvaráḥ
08.103.13	a	mó té riṣan yé áchoktibhir vasó 'gne kébhiś cid évaiḥ
08.103.13	c	kīríś cid dhí tvā́m ī́ṭṭe dūtyāā̀ya rātáhavyaḥ svadhvaráḥ
08.103.14	a	ā́gne yāhi marútsakhā rudrébhiḥ sómapītaye
08.103.14	c	sóbharyā úpa suṣṭutím mādáyasva svàrṇare
09.001.01	a	svā́diṣṭhayā mádiṣṭhayā pávasva soma dhā́rayā
09.001.01	c	índrāya pā́tave sutáḥ
09.001.02	a	rakṣohā́ viśvácarṣaṇir abhí yónim áyohatam
09.001.02	c	drúṇā sadhástham ā́sadat
09.001.03	a	varivodhā́tamo bhava máṁhiṣṭho vr̥trahántamaḥ
09.001.03	c	párṣi rā́dho maghónām
09.001.04	a	abhy àrṣa mahā́nāṁ devā́nāṁ vītím ándhasā
09.001.04	c	abhí vā́jam utá śrávaḥ
09.001.05	a	tvā́m áchā carāmasi tád íd árthaṁ divé dive
09.001.05	c	índo tvé na āśásaḥ
09.001.06	a	punā́ti te parisrútaṁ sómaṁ sū́ryasya duhitā́
09.001.06	c	vā́reṇa śáśvatā tánā
09.001.07	a	tám īm áṇvīḥ samaryá ā́ gr̥bhṇánti yóṣaṇo dáśa
09.001.07	c	svásāraḥ pā́rye diví
09.001.08	a	tám īṁ hinvanty agrúvo dhámanti bākuráṁ dŕ̥tim
09.001.08	c	tridhā́tu vāraṇám mádhu
09.001.09	a	abhīā̀mám ághnyā utá śrīṇánti dhenávaḥ śíśum
09.001.09	c	sómam índrāya pā́tave
09.001.10	a	asyéd índro mádeṣv ā́ víśvā vr̥trā́ṇi jighnate
09.001.10	c	śū́ro maghā́ ca maṁhate
09.002.01	a	pávasva devavī́r áti pavítraṁ soma ráṁhyā
09.002.01	c	índram indo vŕ̥ṣā́ viśa
09.002.02	a	ā́ vacyasva máhi psáro vŕ̥ṣendo dyumnávattamaḥ
09.002.02	c	ā́ yóniṁ dharṇasíḥ sadaḥ
09.002.03	a	ádhukṣata priyám mádhu dhā́rā sutásya vedhásaḥ
09.002.03	c	apó vasiṣṭa sukrátuḥ
09.002.04	a	mahā́ntaṁ tvā mahī́r ánv ā́po arṣanti síndhavaḥ
09.002.04	c	yád góbhir vāsayiṣyáse
09.002.05	a	samudró apsú māmr̥je viṣṭambhó dharúṇo diváḥ
09.002.05	c	sómaḥ pavítre asmayúḥ
09.002.06	a	ácikradad vŕ̥ṣā hárir mahā́n mitró ná darśatáḥ
09.002.06	c	sáṁ sū́ryeṇa rocate
09.002.07	a	gíras ta inda ójasā marmr̥jyánte apasyúvaḥ
09.002.07	c	yā́bhir mádāya śúmbhase
09.002.08	a	táṁ tvā mádāya ghŕ̥ṣvaya ulokakr̥tnúm īmahe
09.002.08	c	táva práśastayo mahī́ḥ
09.002.09	a	asmábhyam indav indrayúr mádhvaḥ pavasva dhā́rayā
09.002.09	c	parjányo vr̥ṣṭimā́m̐ iva
09.002.10	a	goṣā́ indo nr̥ṣā́ asy aśvasā́ vājasā́ utá
09.002.10	c	ātmā́ yajñásya pūrvyáḥ
09.003.01	a	eṣá devó ámartyaḥ parṇavī́r iva dīyati
09.003.01	c	abhí dróṇāny āsádam
09.003.02	a	eṣá devó vipā́ kr̥tó 'ti hvárāṁsi dhāvati
09.003.02	c	pávamāno ádābhyaḥ
09.003.03	a	eṣá devó vipanyúbhiḥ pávamāna r̥tāyúbhiḥ
09.003.03	c	hárir vā́jāya mr̥jyate
09.003.04	a	eṣá víśvāni vā́ryā śū́ro yánn iva sátvabhiḥ
09.003.04	c	pávamānaḥ siṣāsati
09.003.05	a	eṣá devó ratharyati pávamāno daśasyati
09.003.05	c	āvíṣ kr̥ṇoti vagvanúm
09.003.06	a	eṣá víprair abhíṣṭuto 'pó devó ví gāhate
09.003.06	c	dádhad rátnāni dāśúṣe
09.003.07	a	eṣá dívaṁ ví dhāvati tiró rájāṁsi dhā́rayā
09.003.07	c	pávamānaḥ kánikradat
09.003.08	a	eṣá dívaṁ vy ā́sarat tiró rájāṁsy áspr̥taḥ
09.003.08	c	pávamānaḥ svadhvaráḥ
09.003.09	a	eṣá pratnéna jánmanā devó devébhyaḥ sutáḥ
09.003.09	c	háriḥ pavítre arṣati
09.003.10	a	eṣá u syá puruvrató jajñānó janáyann íṣaḥ
09.003.10	c	dhā́rayā pavate sutáḥ
09.004.01	a	sánā ca soma jéṣi ca pávamāna máhi śrávaḥ
09.004.01	c	áthā no vásyasas kr̥dhi
09.004.02	a	sánā jyótiḥ sánā svàr víśvā ca soma saúbhagā
09.004.02	c	áthā no vásyasas kr̥dhi
09.004.03	a	sánā dákṣam utá krátum ápa soma mŕ̥dho jahi
09.004.03	c	áthā no vásyasas kr̥dhi
09.004.04	a	pávītāraḥ punītána sómam índrāya pā́tave
09.004.04	c	áthā no vásyasas kr̥dhi
09.004.05	a	tváṁ sū́rye na ā́ bhaja táva krátvā távotíbhiḥ
09.004.05	c	áthā no vásyasas kr̥dhi
09.004.06	a	táva krátvā távotíbhir jyók paśyema sū́ryam
09.004.06	c	áthā no vásyasas kr̥dhi
09.004.07	a	abhy àrṣa svāyudha sóma dvibárhasaṁ rayím
09.004.07	c	áthā no vásyasas kr̥dhi
09.004.08	a	abhy àrṣā́napacyuto rayíṁ samátsu sāsahíḥ
09.004.08	c	áthā no vásyasas kr̥dhi
09.004.09	a	tvā́ṁ yajñaír avīvr̥dhan pávamāna vídharmaṇi
09.004.09	c	áthā no vásyasas kr̥dhi
09.004.10	a	rayíṁ naś citrám aśvínam índo viśvā́yum ā́ bhara
09.004.10	c	áthā no vásyasas kr̥dhi
09.005.01	a	sámiddho viśvátas pátiḥ pávamāno ví rājati
09.005.01	c	prīṇán vŕ̥ṣā kánikradat
09.005.02	a	tánūnápāt pávamānaḥ śŕ̥ṅge śíśāno arṣati
09.005.02	c	antárikṣeṇa rā́rajat
09.005.03	a	īḷényaḥ pávamāno rayír ví rājati dyumā́n
09.005.03	c	mádhor dhā́rābhir ójasā
09.005.04	a	barhíḥ prācī́nam ójasā pávamāna str̥ṇán háriḥ
09.005.04	c	devéṣu devá īyate
09.005.05	a	úd ā́tair jihate br̥hád dvā́ro devī́r hiraṇyáyīḥ
09.005.05	c	pávamānena súṣṭutāḥ
09.005.06	a	suśilpé br̥hatī́ mahī́ pávamāno vr̥ṣaṇyati
09.005.06	c	náktoṣā́sā ná darśaté
09.005.07	a	ubhā́ devā́ nr̥cákṣasā hótārā daívyā huve
09.005.07	c	pávamāna índro vŕ̥ṣā
09.005.08	a	bhā́ratī pávamānasya sárasvatī́ḷā mahī́
09.005.08	c	imáṁ no yajñám ā́ gaman tisró devī́ḥ supéśasaḥ
09.005.09	a	tváṣṭāram agrajā́ṁ gopā́m puroyā́vānam ā́ huve
09.005.09	c	índur índro vŕ̥ṣā háriḥ pávamānaḥ prajā́patiḥ
09.005.10	a	vánaspátim pavamāna mádhvā sám aṅgdhi dhā́rayā
09.005.10	c	sahásravalśaṁ háritam bhrā́jamānaṁ hiraṇyáyam
09.005.11	a	víśve devāḥ svā́hākr̥tim pávamānasyā́ gata
09.005.11	c	vāyúr bŕ̥haspátiḥ sū́ryo 'gnír índraḥ sajóṣasaḥ
09.006.01	a	mandráyā soma dhā́rayā vŕ̥ṣā pavasva devayúḥ
09.006.01	c	ávyo vā́reṣv asmayúḥ
09.006.02	a	abhí tyám mádyam mádam índav índra íti kṣara
09.006.02	c	abhí vājíno árvataḥ
09.006.03	a	abhí tyám pūrvyám mádaṁ suvānó arṣa pavítra ā́
09.006.03	c	abhí vā́jam utá śrávaḥ
09.006.04	a	ánu drapsā́sa índava ā́po ná pravátāsaran
09.006.04	c	punānā́ índram āśata
09.006.05	a	yám átyam iva vājínam mr̥jánti yóṣaṇo dáśa
09.006.05	c	váne krī́ḷantam átyavim
09.006.06	a	táṁ góbhir vŕ̥ṣaṇaṁ rásam mádāya devávītaye
09.006.06	c	sutám bhárāya sáṁ sr̥ja
09.006.07	a	devó devā́ya dhā́rayéndrāya pavate sutáḥ
09.006.07	c	páyo yád asya pīpáyat
09.006.08	a	ātmā́ yajñásya ráṁhyā suṣvāṇáḥ pavate sutáḥ
09.006.08	c	pratnáṁ ní pāti kā́vyam
09.006.09	a	evā́ punāná indrayúr mádam madiṣṭha vītáye
09.006.09	c	gúhā cid dadhiṣe gíraḥ
09.007.01	a	ásr̥gram índavaḥ pathā́ dhármann r̥tásya suśríyaḥ
09.007.01	c	vidānā́ asya yójanam
09.007.02	a	prá dhā́rā mádhvo agriyó mahī́r apó ví gāhate
09.007.02	c	havír havíṣṣu vándyaḥ
09.007.03	a	prá yujó vācó agriyó vŕ̥ṣā́va cakradad váne
09.007.03	c	sádmābhí satyó adhvaráḥ
09.007.04	a	pári yát kā́vyā kavír nr̥mṇā́ vásāno árṣati
09.007.04	c	svàr vājī́ siṣāsati
09.007.05	a	pávamāno abhí spŕ̥dho víśo rā́jeva sīdati
09.007.05	c	yád īm r̥ṇvánti vedhásaḥ
09.007.06	a	ávyo vā́re pári priyó hárir váneṣu sīdati
09.007.06	c	rebhó vanuṣyate matī́
09.007.07	a	sá vāyúm índram aśvínā sākám mádena gachati
09.007.07	c	ráṇā yó asya dhármabhiḥ
09.007.08	a	ā́ mitrā́váruṇā bhágam mádhvaḥ pavanta ūrmáyaḥ
09.007.08	c	vidānā́ asya śákmabhiḥ
09.007.09	a	asmábhyaṁ rodasī rayím mádhvo vā́jasya sātáye
09.007.09	c	śrávo vásūni sáṁ jitam
09.008.01	a	eté sómā abhí priyám índrasya kā́mam akṣaran
09.008.01	c	várdhanto asya vīryàm
09.008.02	a	punānā́saś camūṣádo gáchanto vāyúm aśvínā
09.008.02	c	té no dhāntu suvī́ryam
09.008.03	a	índrasya soma rā́dhase punānó hā́rdi codaya
09.008.03	c	r̥tásya yónim āsádam
09.008.04	a	mr̥jánti tvā dáśa kṣípo hinvánti saptá dhītáyaḥ
09.008.04	c	ánu víprā amādiṣuḥ
09.008.05	a	devébhyas tvā mádāya káṁ sr̥jānám áti meṣyàḥ
09.008.05	c	sáṁ góbhir vāsayāmasi
09.008.06	a	punānáḥ kaláśeṣv ā́ vástrāṇy aruṣó háriḥ
09.008.06	c	pári gávyāny avyata
09.008.07	a	maghóna ā́ pavasva no jahí víśvā ápa dvíṣaḥ
09.008.07	c	índo sákhāyam ā́ viśa
09.008.08	a	vr̥ṣṭíṁ diváḥ pári srava dyumnám pr̥thivyā́ ádhi
09.008.08	c	sáho naḥ soma pr̥tsú dhāḥ
09.008.09	a	nr̥cákṣasaṁ tvā vayám índrapītaṁ svarvídam
09.008.09	c	bhakṣīmáhi prajā́m íṣam
09.009.01	a	pári priyā́ diváḥ kavír váyāṁsi naptyòr hitáḥ
09.009.01	c	suvānó yāti kavíkratuḥ
09.009.02	a	prá pra kṣáyāya pányase jánāya júṣṭo adrúhe
09.009.02	c	vīty àrṣa cániṣṭhayā
09.009.03	a	sá sūnúr mātárā śúcir jātó jāté arocayat
09.009.03	c	mahā́n mahī́ r̥tāvŕ̥dhā
09.009.04	a	sá saptá dhītíbhir hitó nadyò ajinvad adrúhaḥ
09.009.04	c	yā́ ékam ákṣi vāvr̥dhúḥ
09.009.05	a	tā́ abhí sántam ástr̥tam mahé yúvānam ā́ dadhuḥ
09.009.05	c	índum indra táva vraté
09.009.06	a	abhí váhnir ámartyaḥ saptá paśyati vā́vahiḥ
09.009.06	c	krívir devī́r atarpayat
09.009.07	a	ávā kálpeṣu naḥ pumas támāṁsi soma yódhyā
09.009.07	c	tā́ni punāna jaṅghanaḥ
09.009.08	a	nū́ návyase návīyase sūktā́ya sādhayā patháḥ
09.009.08	c	pratnavád rocayā rúcaḥ
09.009.09	a	pávamāna máhi śrávo gā́m áśvaṁ rāsi vīrávat
09.009.09	c	sánā medhā́ṁ sánā svàḥ
09.010.01	a	prá svānā́so ráthā ivā́rvanto ná śravasyávaḥ
09.010.01	c	sómāso rāyé akramuḥ
09.010.02	a	hinvānā́so ráthā iva dadhanviré gábhastyoḥ
09.010.02	c	bhárāsaḥ kāríṇām iva
09.010.03	a	rā́jāno ná práśastibhiḥ sómāso góbhir añjate
09.010.03	c	yajñó ná saptá dhātŕ̥bhiḥ
09.010.04	a	pári suvānā́sa índavo mádāya barháṇā girā́
09.010.04	c	sutā́ arṣanti dhā́rayā
09.010.05	a	āpānā́so vivásvato jánanta uṣáso bhágam
09.010.05	c	sū́rā áṇvaṁ ví tanvate
09.010.06	a	ápa dvā́rā matīnā́m pratnā́ r̥ṇvanti kārávaḥ
09.010.06	c	vŕ̥ṣṇo hárasa āyávaḥ
09.010.07	a	samīcīnā́sa āsate hótāraḥ saptájāmayaḥ
09.010.07	c	padám ékasya píprataḥ
09.010.08	a	nā́bhā nā́bhiṁ na ā́ dade cákṣuś cit sū́rye sácā
09.010.08	c	kavér ápatyam ā́ duhe
09.010.09	a	abhí priyā́ divás padám adhvaryúbhir gúhā hitám
09.010.09	c	sū́raḥ paśyati cákṣasā
09.011.01	a	úpāsmai gāyatā naraḥ pávamānāyéndave
09.011.01	c	abhí devā́m̐ íyakṣate
09.011.02	a	abhí te mádhunā páyó 'tharvāṇo aśiśrayuḥ
09.011.02	c	deváṁ devā́ya devayú
09.011.03	a	sá naḥ pavasva śáṁ gáve śáṁ jánāya śám árvate
09.011.03	c	śáṁ rājann óṣadhībhyaḥ
09.011.04	a	babhráve nú svátavase 'ruṇā́ya divispŕ̥śe
09.011.04	c	sómāya gāthám arcata
09.011.05	a	hástacyutebhir ádribhiḥ sutáṁ sómam punītana
09.011.05	c	mádhāv ā́ dhāvatā mádhu
09.011.06	a	námaséd úpa sīdata dadhnéd abhí śrīṇītana
09.011.06	c	índum índre dadhātana
09.011.07	a	amitrahā́ vícarṣaṇiḥ pávasva soma śáṁ gáve
09.011.07	c	devébhyo anukāmakŕ̥t
09.011.08	a	índrāya soma pā́tave mádāya pári ṣicyase
09.011.08	c	manaścín mánasas pátiḥ
09.011.09	a	pávamāna suvī́ryaṁ rayíṁ soma rirīhi naḥ
09.011.09	c	índav índreṇa no yujā́
09.012.01	a	sómā asr̥gram índavaḥ sutā́ r̥tásya sā́dane
09.012.01	c	índrāya mádhumattamāḥ
09.012.02	a	abhí víprā anūṣata gā́vo vatsáṁ ná mātáraḥ
09.012.02	c	índraṁ sómasya pītáye
09.012.03	a	madacyút kṣeti sā́dane síndhor ūrmā́ vipaścít
09.012.03	c	sómo gaurī́ ádhi śritáḥ
09.012.04	a	divó nā́bhā vicakṣaṇó 'vyo vā́re mahīyate
09.012.04	c	sómo yáḥ sukrátuḥ kavíḥ
09.012.05	a	yáḥ sómaḥ kaláśeṣv ā́m̐ antáḥ pavítra ā́hitaḥ
09.012.05	c	tám índuḥ pári ṣasvaje
09.012.06	a	prá vā́cam índur iṣyati samudrásyā́dhi viṣṭápi
09.012.06	c	jínvan kóśam madhuścútam
09.012.07	a	nítyastotro vánaspátir dhīnā́m antáḥ sabardúghaḥ
09.012.07	c	hinvānó mā́nuṣā yugā́
09.012.08	a	abhí priyā́ divás padā́ sómo hinvānó arṣati
09.012.08	c	víprasya dhā́rayā kavíḥ
09.012.09	a	ā́ pavamāna dhāraya rayíṁ sahásravarcasam
09.012.09	c	asmé indo svābhúvam
09.013.01	a	sómaḥ punānó arṣati sahásradhāro átyaviḥ
09.013.01	c	vāyór índrasya niṣkr̥tám
09.013.02	a	pávamānam avasyavo vípram abhí prá gāyata
09.013.02	c	suṣvāṇáṁ devávītaye
09.013.03	a	pávante vā́jasātaye sómāḥ sahásrapājasaḥ
09.013.03	c	gr̥ṇānā́ devávītaye
09.013.04	a	utá no vā́jasātaye pávasva br̥hatī́r íṣaḥ
09.013.04	c	dyumád indo suvī́ryam
09.013.05	a	té naḥ sahasríṇaṁ rayím pávantām ā́ suvī́ryam
09.013.05	c	suvānā́ devā́sa índavaḥ
09.013.06	a	átyā hiyānā́ ná hetŕ̥bhir ásr̥graṁ vā́jasātaye
09.013.06	c	ví vā́ram ávyam āśávaḥ
09.013.07	a	vāśrā́ arṣantī́ndavo 'bhí vatsáṁ ná dhenávaḥ
09.013.07	c	dadhanviré gábhastyoḥ
09.013.08	a	júṣṭa índrāya matsaráḥ pávamāna kánikradat
09.013.08	c	víśvā ápa dvíṣo jahi
09.013.09	a	apaghnánto árāvṇaḥ pávamānāḥ svardŕ̥śaḥ
09.013.09	c	yónāv r̥tásya sīdata
09.014.01	a	pári prā́siṣyadat kavíḥ síndhor ūrmā́v ádhi śritáḥ
09.014.01	c	kārám bíbhrat puruspŕ̥ham
09.014.02	a	girā́ yádī sábandhavaḥ páñca vrā́tā apasyávaḥ
09.014.02	c	pariṣkr̥ṇvánti dharṇasím
09.014.03	a	ā́d asya śuṣmíṇo ráse víśve devā́ amatsata
09.014.03	c	yádī góbhir vasāyáte
09.014.04	a	niriṇānó ví dhāvati jáhac cháryāṇi tā́nvā
09.014.04	c	átrā sáṁ jighnate yujā́
09.014.05	a	naptī́bhir yó vivásvataḥ śubhró ná māmr̥jé yúvā
09.014.05	c	gā́ḥ kr̥ṇvānó ná nirṇíjam
09.014.06	a	áti śritī́ tiraścátā gavyā́ jigāty áṇvyā
09.014.06	c	vagnúm iyarti yáṁ vidé
09.014.07	a	abhí kṣípaḥ sám agmata marjáyantīr iṣás pátim
09.014.07	c	pr̥ṣṭhā́ gr̥bhṇata vājínaḥ
09.014.08	a	pári divyā́ni mármr̥śad víśvāni soma pā́rthivā
09.014.08	c	vásūni yāhy asmayúḥ
09.015.01	a	eṣá dhiyā́ yāty áṇvyā śū́ro ráthebhir āśúbhiḥ
09.015.01	c	gáchann índrasya niṣkr̥tám
09.015.02	a	eṣá purū́ dhiyāyate br̥haté devátātaye
09.015.02	c	yátrāmŕ̥tāsa ā́sate
09.015.03	a	eṣá hitó ví nīyate 'ntáḥ śubhrā́vatā pathā́
09.015.03	c	yádī tuñjánti bhū́rṇayaḥ
09.015.04	a	eṣá śŕ̥ṅgāṇi dódhuvac chíśīte yūthyò vŕ̥ṣā
09.015.04	c	nr̥mṇā́ dádhāna ójasā
09.015.05	a	eṣá rukmíbhir īyate vājī́ śubhrébhir aṁśúbhiḥ
09.015.05	c	pátiḥ síndhūnām bhávan
09.015.06	a	eṣá vásūni pibdanā́ páruṣā yayivā́m̐ áti
09.015.06	c	áva śā́deṣu gachati
09.015.07	a	etám mr̥janti márjyam úpa dróṇeṣv āyávaḥ
09.015.07	c	pracakrāṇám mahī́r íṣaḥ
09.015.08	a	etám u tyáṁ dáśa kṣípo mr̥jánti saptá dhītáyaḥ
09.015.08	c	svāyudhám madíntamam
09.016.01	a	prá te sotā́ra oṇyò rásam mádāya ghŕ̥ṣvaye
09.016.01	c	sárgo ná takty étaśaḥ
09.016.02	a	krátvā dákṣasya rathyàm apó vásānam ándhasā
09.016.02	c	goṣā́m áṇveṣu saścima
09.016.03	a	ánaptam apsú duṣṭáraṁ sómam pavítra ā́ sr̥ja
09.016.03	c	punīhī́ndrāya pā́tave
09.016.04	a	prá punānásya cétasā sómaḥ pavítre arṣati
09.016.04	c	krátvā sadhástham ā́sadat
09.016.05	a	prá tvā námobhir índava índra sómā asr̥kṣata
09.016.05	c	mahé bhárāya kāríṇaḥ
09.016.06	a	punānó rūpé avyáye víśvā árṣann abhí śríyaḥ
09.016.06	c	śū́ro ná góṣu tiṣṭhati
09.016.07	a	divó ná sā́nu pipyúṣī dhā́rā sutásya vedhásaḥ
09.016.07	c	vŕ̥thā pavítre arṣati
09.016.08	a	tváṁ soma vipaścítaṁ tánā punāná āyúṣu
09.016.08	c	ávyo vā́raṁ ví dhāvasi
09.017.01	a	prá nimnéneva síndhavo ghnánto vr̥trā́ṇi bhū́rṇayaḥ
09.017.01	c	sómā asr̥gram āśávaḥ
09.017.02	a	abhí suvānā́sa índavo vr̥ṣṭáyaḥ pr̥thivī́m iva
09.017.02	c	índraṁ sómāso akṣaran
09.017.03	a	átyūrmir matsaró mádaḥ sómaḥ pavítre arṣati
09.017.03	c	vighnán rákṣāṁsi devayúḥ
09.017.04	a	ā́ kaláśeṣu dhāvati pavítre pári ṣicyate
09.017.04	c	ukthaír yajñéṣu vardhate
09.017.05	a	áti trī́ soma rocanā́ róhan ná bhrājase dívam
09.017.05	c	iṣṇán sū́ryaṁ ná codayaḥ
09.017.06	a	abhí víprā anūṣata mūrdhán yajñásya kārávaḥ
09.017.06	c	dádhānāś cákṣasi priyám
09.017.07	a	tám u tvā vājínaṁ náro dhībhír víprā avasyávaḥ
09.017.07	c	mr̥jánti devátātaye
09.017.08	a	mádhor dhā́rām ánu kṣara tīvráḥ sadhástham ā́sadaḥ
09.017.08	c	cā́rur r̥tā́ya pītáye
09.018.01	a	pári suvānó giriṣṭhā́ḥ pavítre sómo akṣāḥ
09.018.01	c	mádeṣu sarvadhā́ asi
09.018.02	a	tváṁ vípras tváṁ kavír mádhu prá jātám ándhasaḥ
09.018.02	c	mádeṣu sarvadhā́ asi
09.018.03	a	táva víśve sajóṣaso devā́saḥ pītím āśata
09.018.03	c	mádeṣu sarvadhā́ asi
09.018.04	a	ā́ yó víśvāni vā́ryā vásūni hástayor dadhé
09.018.04	c	mádeṣu sarvadhā́ asi
09.018.05	a	yá imé ródasī mahī́ sám mātáreva dóhate
09.018.05	c	mádeṣu sarvadhā́ asi
09.018.06	a	pári yó ródasī ubhé sadyó vā́jebhir árṣati
09.018.06	c	mádeṣu sarvadhā́ asi
09.018.07	a	sá śuṣmī́ kaláśeṣv ā́ punānó acikradat
09.018.07	c	mádeṣu sarvadhā́ asi
09.019.01	a	yát soma citrám ukthyàṁ divyám pā́rthivaṁ vásu
09.019.01	c	tán naḥ punāná ā́ bhara
09.019.02	a	yuváṁ hí stháḥ svàrpatī índraś ca soma gópatī
09.019.02	c	īśānā́ pipyataṁ dhíyaḥ
09.019.03	a	vŕ̥ṣā punāná āyúṣu stanáyann ádhi barhíṣi
09.019.03	c	háriḥ sán yónim ā́sadat
09.019.04	a	ávāvaśanta dhītáyo vr̥ṣabhásyā́dhi rétasi
09.019.04	c	sūnór vatsásya mātáraḥ
09.019.05	a	kuvíd vr̥ṣaṇyántībhyaḥ punānó gárbham ādádhat
09.019.05	c	yā́ḥ śukráṁ duhaté páyaḥ
09.019.06	a	úpa śikṣāpatasthúṣo bhiyásam ā́ dhehi śátruṣu
09.019.06	c	pávamāna vidā́ rayím
09.019.07	a	ní śátroḥ soma vŕ̥ṣṇyaṁ ní śúṣmaṁ ní váyas tira
09.019.07	c	dūré vā sató ánti vā
09.020.01	a	prá kavír devávītayé 'vyo vā́rebhir arṣati
09.020.01	c	sāhvā́n víśvā abhí spŕ̥dhaḥ
09.020.02	a	sá hí ṣmā jaritŕ̥bhya ā́ vā́jaṁ gómantam ínvati
09.020.02	c	pávamānaḥ sahasríṇam
09.020.03	a	pári víśvāni cétasā mr̥śáse pávase matī́
09.020.03	c	sá naḥ soma śrávo vidaḥ
09.020.04	a	abhy àrṣa br̥hád yáśo maghávadbhyo dhruváṁ rayím
09.020.04	c	íṣaṁ stotŕ̥bhya ā́ bhara
09.020.05	a	tváṁ rā́jeva suvrató gíraḥ somā́ viveśitha
09.020.05	c	punānó vahne adbhuta
09.020.06	a	sá váhnir apsú duṣṭáro mr̥jyámāno gábhastyoḥ
09.020.06	c	sómaś camū́ṣu sīdati
09.020.07	a	krīḷúr makhó ná maṁhayúḥ pavítraṁ soma gachasi
09.020.07	c	dádhat stotré suvī́ryam
09.021.01	a	eté dhāvantī́ndavaḥ sómā índrāya ghŕ̥ṣvayaḥ
09.021.01	c	matsarā́saḥ svarvídaḥ
09.021.02	a	pravr̥ṇvánto abhiyújaḥ súṣvaye varivovídaḥ
09.021.02	c	svayáṁ stotré vayaskŕ̥taḥ
09.021.03	a	vŕ̥thā krī́ḷanta índavaḥ sadhástham abhy ékam ít
09.021.03	c	síndhor ūrmā́ vy àkṣaran
09.021.04	a	eté víśvāni vā́ryā pávamānāsa āśata
09.021.04	c	hitā́ ná sáptayo ráthe
09.021.05	a	ā́smin piśáṅgam indavo dádhātā venám ādíśe
09.021.05	c	yó asmábhyam árāvā
09.021.06	a	r̥bhúr ná ráthyaṁ návaṁ dádhātā kétam ādíśe
09.021.06	c	śukrā́ḥ pavadhvam árṇasā
09.021.07	a	etá u tyé avīvaśan kā́ṣṭhāṁ vājíno akrata
09.021.07	c	satáḥ prā́sāviṣur matím
09.022.01	a	eté sómāsa āśávo ráthā iva prá vājínaḥ
09.022.01	c	sárgāḥ sr̥ṣṭā́ aheṣata
09.022.02	a	eté vā́tā ivorávaḥ parjányasyeva vr̥ṣṭáyaḥ
09.022.02	c	agnér iva bhramā́ vŕ̥thā
09.022.03	a	eté pūtā́ vipaścítaḥ sómāso dádhyāśiraḥ
09.022.03	c	vipā́ vy āā̀naśur dhíyaḥ
09.022.04	a	eté mr̥ṣṭā́ ámartyāḥ sasr̥vā́ṁso ná śaśramuḥ
09.022.04	c	íyakṣantaḥ pathó rájaḥ
09.022.05	a	eté pr̥ṣṭhā́ni ródasor viprayánto vy āā̀naśuḥ
09.022.05	c	utédám uttamáṁ rájaḥ
09.022.06	a	tántuṁ tanvānám uttamám ánu praváta āśata
09.022.06	c	utédám uttamā́yyam
09.022.07	a	tváṁ soma paṇíbhya ā́ vásu gávyāni dhārayaḥ
09.022.07	c	tatáṁ tántum acikradaḥ
09.023.01	a	sómā asr̥gram āśávo mádhor mádasya dhā́rayā
09.023.01	c	abhí víśvāni kā́vyā
09.023.02	a	ánu pratnā́sa āyávaḥ padáṁ návīyo akramuḥ
09.023.02	c	rucé jananta sū́ryam
09.023.03	a	ā́ pavamāna no bharāryó ádāśuṣo gáyam
09.023.03	c	kr̥dhí prajā́vatīr íṣaḥ
09.023.04	a	abhí sómāsa āyávaḥ pávante mádyam mádam
09.023.04	c	abhí kóśam madhuścútam
09.023.05	a	sómo arṣati dharṇasír dádhāna indriyáṁ rásam
09.023.05	c	suvī́ro abhiśastipā́ḥ
09.023.06	a	índrāya soma pavase devébhyaḥ sadhamā́dyaḥ
09.023.06	c	índo vā́jaṁ siṣāsasi
09.023.07	a	asyá pītvā́ mádānām índro vr̥trā́ṇy apratí
09.023.07	c	jaghā́na jaghánac ca nú
09.024.01	a	prá sómāso adhanviṣuḥ pávamānāsa índavaḥ
09.024.01	c	śrīṇānā́ apsú mr̥ñjata
09.024.02	a	abhí gā́vo adhanviṣur ā́po ná pravátā yatī́ḥ
09.024.02	c	punānā́ índram āśata
09.024.03	a	prá pavamāna dhanvasi sóméndrāya pā́tave
09.024.03	c	nŕ̥bhir yató ví nīyase
09.024.04	a	tváṁ soma nr̥mā́danaḥ pávasva carṣaṇīsáhe
09.024.04	c	sásnir yó anumā́dyaḥ
09.024.05	a	índo yád ádribhiḥ sutáḥ pavítram paridhā́vasi
09.024.05	c	áram índrasya dhā́mne
09.024.06	a	pávasva vr̥trahantamokthébhir anumā́dyaḥ
09.024.06	c	śúciḥ pāvakó ádbhutaḥ
09.024.07	a	śúciḥ pāvaká ucyate sómaḥ sutásya mádhvaḥ
09.024.07	c	devāvī́r aghaśaṁsahā́
09.025.01	a	pávasva dakṣasā́dhano devébhyaḥ pītáye hare
09.025.01	c	marúdbhyo vāyáve mádaḥ
09.025.02	a	pávamāna dhiyā́ hitò 'bhí yóniṁ kánikradat
09.025.02	c	dhármaṇā vāyúm ā́ viśa
09.025.03	a	sáṁ devaíḥ śobhate vŕ̥ṣā kavír yónāv ádhi priyáḥ
09.025.03	c	vr̥trahā́ devavī́tamaḥ
09.025.04	a	víśvā rūpā́ṇy āviśán punānó yāti haryatáḥ
09.025.04	c	yátrāmŕ̥tāsa ā́sate
09.025.05	a	aruṣó janáyan gíraḥ sómaḥ pavata āyuṣák
09.025.05	c	índraṁ gáchan kavíkratuḥ
09.025.06	a	ā́ pavasva madintama pavítraṁ dhā́rayā kave
09.025.06	c	arkásya yónim āsádam
09.026.01	a	tám amr̥kṣanta vājínam upásthe áditer ádhi
09.026.01	c	víprāso áṇvyā dhiyā́
09.026.02	a	táṁ gā́vo abhy ànūṣata sahásradhāram ákṣitam
09.026.02	c	índuṁ dhartā́ram ā́ diváḥ
09.026.03	a	táṁ vedhā́m medháyāhyan pávamānam ádhi dyávi
09.026.03	c	dharṇasím bhū́ridhāyasam
09.026.04	a	tám ahyan bhuríjor dhiyā́ saṁvásānaṁ vivásvataḥ
09.026.04	c	pátiṁ vācó ádābhyam
09.026.05	a	táṁ sā́nāv ádhi jāmáyo háriṁ hinvanty ádribhiḥ
09.026.05	c	haryatám bhū́ricakṣasam
09.026.06	a	táṁ tvā hinvanti vedhásaḥ pávamāna girāvŕ̥dham
09.026.06	c	índav índrāya matsarám
09.027.01	a	eṣá kavír abhíṣṭutaḥ pavítre ádhi tośate
09.027.01	c	punānó ghnánn ápa srídhaḥ
09.027.02	a	eṣá índrāya vāyáve svarjít pári ṣicyate
09.027.02	c	pavítre dakṣasā́dhanaḥ
09.027.03	a	eṣá nŕ̥bhir ví nīyate divó mūrdhā́ vŕ̥ṣā sutáḥ
09.027.03	c	sómo váneṣu viśvavít
09.027.04	a	eṣá gavyúr acikradat pávamāno hiraṇyayúḥ
09.027.04	c	índuḥ satrājíd ástr̥taḥ
09.027.05	a	eṣá sū́ryeṇa hāsate pávamāno ádhi dyávi
09.027.05	c	pavítre matsaró mádaḥ
09.027.06	a	eṣá śuṣmy àsiṣyadad antárikṣe vŕ̥ṣā háriḥ
09.027.06	c	punāná índur índram ā́
09.028.01	a	eṣá vājī́ hitó nŕ̥bhir viśvavín mánasas pátiḥ
09.028.01	c	ávyo vā́raṁ ví dhāvati
09.028.02	a	eṣá pavítre akṣarat sómo devébhyaḥ sutáḥ
09.028.02	c	víśvā dhā́māny āviśán
09.028.03	a	eṣá deváḥ śubhāyaté 'dhi yónāv ámartyaḥ
09.028.03	c	vr̥trahā́ devavī́tamaḥ
09.028.04	a	eṣá vŕ̥ṣā kánikradad daśábhir jāmíbhir yatáḥ
09.028.04	c	abhí dróṇāni dhāvati
09.028.05	a	eṣá sū́ryam arocayat pávamāno vícarṣaṇiḥ
09.028.05	c	víśvā dhā́māni viśvavít
09.028.06	a	eṣá śuṣmy ádābhyaḥ sómaḥ punānó arṣati
09.028.06	c	devāvī́r aghaśaṁsahā́
09.029.01	a	prā́sya dhā́rā akṣaran vŕ̥ṣṇaḥ sutásyaújasā
09.029.01	c	devā́m̐ ánu prabhū́ṣataḥ
09.029.02	a	sáptim mr̥janti vedháso gr̥ṇántaḥ kārávo girā́
09.029.02	c	jyótir jajñānám ukthyàm
09.029.03	a	suṣáhā soma tā́ni te punānā́ya prabhūvaso
09.029.03	c	várdhā samudrám ukthyàm
09.029.04	a	víśvā vásūni saṁjáyan pávasva soma dhā́rayā
09.029.04	c	inú dvéṣāṁsi sadhryàk
09.029.05	a	rákṣā sú no áraruṣaḥ svanā́t samasya kásya cit
09.029.05	c	nidó yátra mumucmáhe
09.029.06	a	éndo pā́rthivaṁ rayíṁ divyám pavasva dhā́rayā
09.029.06	c	dyumántaṁ śúṣmam ā́ bhara
09.030.01	a	prá dhā́rā asya śuṣmíṇo vŕ̥thā pavítre akṣaran
09.030.01	c	punānó vā́cam iṣyati
09.030.02	a	índur hiyānáḥ sotŕ̥bhir mr̥jyámānaḥ kánikradat
09.030.02	c	íyarti vagnúm indriyám
09.030.03	a	ā́ naḥ śúṣmaṁ nr̥ṣā́hyaṁ vīrávantam puruspŕ̥ham
09.030.03	c	pávasva soma dhā́rayā
09.030.04	a	prá sómo áti dhā́rayā pávamāno asiṣyadat
09.030.04	c	abhí dróṇāny āsádam
09.030.05	a	apsú tvā mádhumattamaṁ háriṁ hinvanty ádribhiḥ
09.030.05	c	índav índrāya pītáye
09.030.06	a	sunótā mádhumattamaṁ sómam índrāya vajríṇe
09.030.06	c	cā́ruṁ śárdhāya matsarám
09.031.01	a	prá sómāsaḥ svādhyàḥ pávamānāso akramuḥ
09.031.01	c	rayíṁ kr̥ṇvanti cétanam
09.031.02	a	divás pr̥thivyā́ ádhi bhávendo dyumnavárdhanaḥ
09.031.02	c	bhávā vā́jānām pátiḥ
09.031.03	a	túbhyaṁ vā́tā abhipríyas túbhyam arṣanti síndhavaḥ
09.031.03	c	sóma várdhanti te máhaḥ
09.031.04	a	ā́ pyāyasva sám etu te viśvátaḥ soma vŕ̥ṣṇyam
09.031.04	c	bhávā vā́jasya saṁgathé
09.031.05	a	túbhyaṁ gā́vo ghr̥tám páyo bábhro duduhré ákṣitam
09.031.05	c	várṣiṣṭhe ádhi sā́navi
09.031.06	a	svāyudhásya te sató bhúvanasya pate vayám
09.031.06	c	índo sakhitvám uśmasi
09.032.01	a	prá sómāso madacyútaḥ śrávase no maghónaḥ
09.032.01	c	sutā́ vidáthe akramuḥ
09.032.02	a	ā́d īṁ tritásya yóṣaṇo háriṁ hinvanty ádribhiḥ
09.032.02	c	índum índrāya pītáye
09.032.03	a	ā́d īṁ haṁsó yáthā gaṇáṁ víśvasyāvīvaśan matím
09.032.03	c	átyo ná góbhir ajyate
09.032.04	a	ubhé somāvacā́kaśan mr̥gó ná taktó arṣasi
09.032.04	c	sī́dann r̥tásya yónim ā́
09.032.05	a	abhí gā́vo anūṣata yóṣā jārám iva priyám
09.032.05	c	ágann ājíṁ yáthā hitám
09.032.06	a	asmé dhehi dyumád yáśo maghávadbhyaś ca máhyaṁ ca
09.032.06	c	saním medhā́m utá śrávaḥ
09.033.01	a	prá sómāso vipaścíto 'pā́ṁ ná yanty ūrmáyaḥ
09.033.01	c	vánāni mahiṣā́ iva
09.033.02	a	abhí dróṇāni babhrávaḥ śukrā́ r̥tásya dhā́rayā
09.033.02	c	vā́jaṁ gómantam akṣaran
09.033.03	a	sutā́ índrāya vāyáve váruṇāya marúdbhyaḥ
09.033.03	c	sómā arṣanti víṣṇave
09.033.04	a	tisró vā́ca úd īrate gā́vo mimanti dhenávaḥ
09.033.04	c	hárir eti kánikradat
09.033.05	a	abhí bráhmīr anūṣata yahvī́r r̥tásya mātáraḥ
09.033.05	c	marmr̥jyánte diváḥ śíśum
09.033.06	a	rāyáḥ samudrā́ṁś catúro 'smábhyaṁ soma viśvátaḥ
09.033.06	c	ā́ pavasva sahasríṇaḥ
09.034.01	a	prá suvānó dhā́rayā tánéndur hinvānó arṣati
09.034.01	c	rujád dr̥ḷhā́ vy ójasā
09.034.02	a	sutá índrāya vāyáve váruṇāya marúdbhyaḥ
09.034.02	c	sómo arṣati víṣṇave
09.034.03	a	vŕ̥ṣāṇaṁ vŕ̥ṣabhir yatáṁ sunvánti sómam ádribhiḥ
09.034.03	c	duhánti śákmanā páyaḥ
09.034.04	a	bhúvat tritásya márjyo bhúvad índrāya matsaráḥ
09.034.04	c	sáṁ rūpaír ajyate háriḥ
09.034.05	a	abhī́m r̥tásya viṣṭápaṁ duhaté pŕ̥śnimātaraḥ
09.034.05	c	cā́ru priyátamaṁ havíḥ
09.034.06	a	sám enam áhrutā imā́ gíro arṣanti sasrútaḥ
09.034.06	c	dhenū́r vāśró avīvaśat
09.035.01	a	ā́ naḥ pavasva dhā́rayā pávamāna rayím pr̥thúm
09.035.01	c	yáyā jyótir vidā́si naḥ
09.035.02	a	índo samudramīṅkhaya pávasva viśvamejaya
09.035.02	c	rāyó dhartā́ na ójasā
09.035.03	a	tváyā vīréṇa vīravo 'bhí ṣyāma pr̥tanyatáḥ
09.035.03	c	kṣárā ṇo abhí vā́ryam
09.035.04	a	prá vā́jam índur iṣyati síṣāsan vājasā́ ŕ̥ṣiḥ
09.035.04	c	vratā́ vidāná ā́yudhā
09.035.05	a	táṁ gīrbhír vācamīṅkhayám punānáṁ vāsayāmasi
09.035.05	c	sómaṁ jánasya gópatim
09.035.06	a	víśvo yásya vraté jáno dādhā́ra dhármaṇas páteḥ
09.035.06	c	punānásya prabhū́vasoḥ
09.036.01	a	ásarji ráthyo yathā pavítre camvòḥ sutáḥ
09.036.01	c	kā́rṣman vājī́ ny àkramīt
09.036.02	a	sá váhniḥ soma jā́gr̥viḥ pávasva devavī́r áti
09.036.02	c	abhí kóśam madhuścútam
09.036.03	a	sá no jyótīṁṣi pūrvya pávamāna ví rocaya
09.036.03	c	krátve dákṣāya no hinu
09.036.04	a	śumbhámāna r̥tāyúbhir mr̥jyámāno gábhastyoḥ
09.036.04	c	pávate vā́re avyáye
09.036.05	a	sá víśvā dāśúṣe vásu sómo divyā́ni pā́rthivā
09.036.05	c	pávatām ā́ntárikṣyā
09.036.06	a	ā́ divás pr̥ṣṭhám aśvayúr gavyayúḥ soma rohasi
09.036.06	c	vīrayúḥ śavasas pate
09.037.01	a	sá sutáḥ pītáye vŕ̥ṣā sómaḥ pavítre arṣati
09.037.01	c	vighnán rákṣāṁsi devayúḥ
09.037.02	a	sá pavítre vicakṣaṇó hárir arṣati dharṇasíḥ
09.037.02	c	abhí yóniṁ kánikradat
09.037.03	a	sá vājī́ rocanā́ diváḥ pávamāno ví dhāvati
09.037.03	c	rakṣohā́ vā́ram avyáyam
09.037.04	a	sá tritásyā́dhi sā́navi pávamāno arocayat
09.037.04	c	jāmíbhiḥ sū́ryaṁ sahá
09.037.05	a	sá vr̥trahā́ vŕ̥ṣā sutó varivovíd ádābhyaḥ
09.037.05	c	sómo vā́jam ivāsarat
09.037.06	a	sá deváḥ kavíneṣitò 'bhí dróṇāni dhāvati
09.037.06	c	índur índrāya maṁhánā
09.038.01	a	eṣá u syá vŕ̥ṣā ráthó 'vyo vā́rebhir arṣati
09.038.01	c	gáchan vā́jaṁ sahasríṇam
09.038.02	a	etáṁ tritásya yóṣaṇo háriṁ hinvanty ádribhiḥ
09.038.02	c	índum índrāya pītáye
09.038.03	a	etáṁ tyáṁ haríto dáśa marmr̥jyánte apasyúvaḥ
09.038.03	c	yā́bhir mádāya śúmbhate
09.038.04	a	eṣá syá mā́nuṣīṣv ā́ śyenó ná vikṣú sīdati
09.038.04	c	gáchañ jāró ná yoṣítam
09.038.05	a	eṣá syá mádyo rásó 'va caṣṭe diváḥ śíśuḥ
09.038.05	c	yá índur vā́ram ā́viśat
09.038.06	a	eṣá syá pītáye sutó hárir arṣati dharṇasíḥ
09.038.06	c	krándan yónim abhí priyám
09.039.01	a	āśúr arṣa br̥hanmate pári priyéṇa dhā́mnā
09.039.01	c	yátra devā́ íti brávan
09.039.02	a	pariṣkr̥ṇvánn ániṣkr̥taṁ jánāya yātáyann íṣaḥ
09.039.02	c	vr̥ṣṭíṁ diváḥ pári srava
09.039.03	a	sutá eti pavítra ā́ tvíṣiṁ dádhāna ójasā
09.039.03	c	vicákṣāṇo virocáyan
09.039.04	a	ayáṁ sá yó divás pári raghuyā́mā pavítra ā́
09.039.04	c	síndhor ūrmā́ vy ákṣarat
09.039.05	a	āvívāsan parāváto átho arvāvátaḥ sutáḥ
09.039.05	c	índrāya sicyate mádhu
09.039.06	a	samīcīnā́ anūṣata háriṁ hinvanty ádribhiḥ
09.039.06	c	yónāv r̥tásya sīdata
09.040.01	a	punānó akramīd abhí víśvā mŕ̥dho vícarṣaṇiḥ
09.040.01	c	śumbhánti vípraṁ dhītíbhiḥ
09.040.02	a	ā́ yónim aruṇó ruhad gámad índraṁ vŕ̥ṣā sutáḥ
09.040.02	c	dhruvé sádasi sīdati
09.040.03	a	nū́ no rayím mahā́m indo 'smábhyaṁ soma viśvátaḥ
09.040.03	c	ā́ pavasva sahasríṇam
09.040.04	a	víśvā soma pavamāna dyumnā́nīndav ā́ bhara
09.040.04	c	vidā́ḥ sahasríṇīr íṣaḥ
09.040.05	a	sá naḥ punāná ā́ bhara rayíṁ stotré suvī́ryam
09.040.05	c	jaritúr vardhayā gíraḥ
09.040.06	a	punāná indav ā́ bhara sóma dvibárhasaṁ rayím
09.040.06	c	vŕ̥ṣann indo na ukthyàm
09.041.01	a	prá yé gā́vo ná bhū́rṇayas tveṣā́ ayā́so ákramuḥ
09.041.01	c	ghnántaḥ kr̥ṣṇā́m ápa tvácam
09.041.02	a	suvitásya manāmahé 'ti sétuṁ durāvyàm
09.041.02	c	sāhvā́ṁso dásyum avratám
09.041.03	a	śr̥ṇvé vr̥ṣṭér iva svanáḥ pávamānasya śuṣmíṇaḥ
09.041.03	c	cáranti vidyúto diví
09.041.04	a	ā́ pavasva mahī́m íṣaṁ gómad indo híraṇyavat
09.041.04	c	áśvāvad vā́javat sutáḥ
09.041.05	a	sá pavasva vicarṣaṇa ā́ mahī́ ródasī pr̥ṇa
09.041.05	c	uṣā́ḥ sū́ryo ná raśmíbhiḥ
09.041.06	a	pári ṇaḥ śarmayántyā dhā́rayā soma viśvátaḥ
09.041.06	c	sárā raséva viṣṭápam
09.042.01	a	janáyan rocanā́ divó janáyann apsú sū́ryam
09.042.01	c	vásāno gā́ apó háriḥ
09.042.02	a	eṣá pratnéna mánmanā devó devébhyas pári
09.042.02	c	dhā́rayā pavate sutáḥ
09.042.03	a	vāvr̥dhānā́ya tū́rvaye pávante vā́jasātaye
09.042.03	c	sómāḥ sahásrapājasaḥ
09.042.04	a	duhānáḥ pratnám ít páyaḥ pavítre pári ṣicyate
09.042.04	c	krándan devā́m̐ ajījanat
09.042.05	a	abhí víśvāni vā́ryābhí devā́m̐ r̥tāvŕ̥dhaḥ
09.042.05	c	sómaḥ punānó arṣati
09.042.06	a	góman naḥ soma vīrávad áśvāvad vā́javat sutáḥ
09.042.06	c	pávasva br̥hatī́r íṣaḥ
09.043.01	a	yó átya iva mr̥jyáte góbhir mádāya haryatáḥ
09.043.01	c	táṁ gīrbhír vāsayāmasi
09.043.02	a	táṁ no víśvā avasyúvo gíraḥ śumbhanti pūrváthā
09.043.02	c	índum índrāya pītáye
09.043.03	a	punānó yāti haryatáḥ sómo gīrbhíḥ páriṣkr̥taḥ
09.043.03	c	víprasya médhyātitheḥ
09.043.04	a	pávamāna vidā́ rayím asmábhyaṁ soma suśríyam
09.043.04	c	índo sahásravarcasam
09.043.05	a	índur átyo ná vājasŕ̥t kánikranti pavítra ā́
09.043.05	c	yád ákṣār áti devayúḥ
09.043.06	a	pávasva vā́jasātaye víprasya gr̥ṇató vr̥dhé
09.043.06	c	sóma rā́sva suvī́ryam
09.044.01	a	prá ṇa indo mahé tána ūrmíṁ ná bíbhrad arṣasi
09.044.01	c	abhí devā́m̐ ayā́syaḥ
09.044.02	a	matī́ juṣṭó dhiyā́ hitáḥ sómo hinve parāváti
09.044.02	c	víprasya dhā́rayā kavíḥ
09.044.03	a	ayáṁ devéṣu jā́gr̥viḥ sutá eti pavítra ā́
09.044.03	c	sómo yāti vícarṣaṇiḥ
09.044.04	a	sá naḥ pavasva vājayúś cakrāṇáś cā́rum adhvarám
09.044.04	c	barhíṣmām̐ ā́ vivāsati
09.044.05	a	sá no bhágāya vāyáve vípravīraḥ sadā́vr̥dhaḥ
09.044.05	c	sómo devéṣv ā́ yamat
09.044.06	a	sá no adyá vásuttaye kratuvíd gātuvíttamaḥ
09.044.06	c	vā́jaṁ jeṣi śrávo br̥hát
09.045.01	a	sá pavasva mádāya káṁ nr̥cákṣā devávītaye
09.045.01	c	índav índrāya pītáye
09.045.02	a	sá no arṣābhí dūtyàṁ tvám índrāya tośase
09.045.02	c	devā́n sákhibhya ā́ váram
09.045.03	a	utá tvā́m aruṇáṁ vayáṁ góbhir añjmo mádāya kám
09.045.03	c	ví no rāyé dúro vr̥dhi
09.045.04	a	áty ū pavítram akramīd vājī́ dhúraṁ ná yā́mani
09.045.04	c	índur devéṣu patyate
09.045.05	a	sám ī sákhāyo asvaran váne krī́ḷantam átyavim
09.045.05	c	índuṁ nāvā́ anūṣata
09.045.06	a	táyā pavasva dhā́rayā yáyā pītó vicákṣase
09.045.06	c	índo stotré suvī́ryam
09.046.01	a	ásr̥gran devávītayé 'tyāsaḥ kŕ̥tvyā iva
09.046.01	c	kṣárantaḥ parvatāvŕ̥dhaḥ
09.046.02	a	páriṣkr̥tāsa índavo yóṣeva pítryāvatī
09.046.02	c	vāyúṁ sómā asr̥kṣata
09.046.03	a	eté sómāsa índavaḥ práyasvantaḥ camū́ sutā́ḥ
09.046.03	c	índraṁ vardhanti kármabhiḥ
09.046.04	a	ā́ dhāvatā suhastyaḥ śukrā́ gr̥bhṇīta manthínā
09.046.04	c	góbhiḥ śrīṇīta matsarám
09.046.05	a	sá pavasva dhanaṁjaya prayantā́ rā́dhaso maháḥ
09.046.05	c	asmábhyaṁ soma gātuvít
09.046.06	a	etám mr̥janti márjyam pávamānaṁ dáśa kṣípaḥ
09.046.06	c	índrāya matsarám mádam
09.047.01	a	ayā́ sómaḥ sukr̥tyáyā maháś cid abhy àvardhata
09.047.01	c	mandāná úd vr̥ṣāyate
09.047.02	a	kr̥tā́nī́d asya kártvā cétante dasyutárhaṇā
09.047.02	c	r̥ṇā́ ca dhr̥ṣṇúś cayate
09.047.03	a	ā́t sóma indriyó ráso vájraḥ sahasrasā́ bhuvat
09.047.03	c	uktháṁ yád asya jā́yate
09.047.04	a	svayáṁ kavír vidhartári víprāya rátnam ichati
09.047.04	c	yádī marmr̥jyáte dhíyaḥ
09.047.05	a	siṣāsátū rayīṇā́ṁ vā́jeṣv árvatām iva
09.047.05	c	bháreṣu jigyúṣām asi
09.048.01	a	táṁ tvā nr̥mṇā́ni bíbhrataṁ sadhástheṣu mahó diváḥ
09.048.01	c	cā́ruṁ sukr̥tyáyemahe
09.048.02	a	sáṁvr̥ktadhr̥ṣṇum ukthyàm mahā́mahivratam mádam
09.048.02	c	śatám púro rurukṣáṇim
09.048.03	a	átas tvā rayím abhí rā́jānaṁ sukrato diváḥ
09.048.03	c	suparṇó avyathír bharat
09.048.04	a	víśvasmā ít svàr dr̥śé sā́dhāraṇaṁ rajastúram
09.048.04	c	gopā́m r̥tásya vír bharat
09.048.05	a	ádhā hinvāná indriyáṁ jyā́yo mahitvám ānaśe
09.048.05	c	abhiṣṭikŕ̥d vícarṣaṇiḥ
09.049.01	a	pávasva vr̥ṣṭím ā́ sú no 'pā́m ūrmíṁ divás pári
09.049.01	c	ayakṣmā́ br̥hatī́r íṣaḥ
09.049.02	a	táyā pavasva dhā́rayā yáyā gā́va ihā́gáman
09.049.02	c	jányāsa úpa no gr̥hám
09.049.03	a	ghr̥tám pavasva dhā́rayā yajñéṣu devavī́tamaḥ
09.049.03	c	asmábhyaṁ vr̥ṣṭím ā́ pava
09.049.04	a	sá na ūrjé vy àvyáyam pavítraṁ dhāva dhā́rayā
09.049.04	c	devā́saḥ śr̥ṇávan hí kam
09.049.05	a	pávamāno asiṣyadad rákṣāṁsy apajáṅghanat
09.049.05	c	pratnavád rocáyan rúcaḥ
09.050.01	a	út te śúṣmāsa īrate síndhor ūrmér iva svanáḥ
09.050.01	c	vāṇásya codayā pavím
09.050.02	a	prasavé ta úd īrate tisró vā́co makhasyúvaḥ
09.050.02	c	yád ávya éṣi sā́navi
09.050.03	a	ávyo vā́re pári priyáṁ háriṁ hinvanty ádribhiḥ
09.050.03	c	pávamānam madhuścútam
09.050.04	a	ā́ pavasva madintama pavítraṁ dhā́rayā kave
09.050.04	c	arkásya yónim āsádam
09.050.05	a	sá pavasva madintama góbhir añjānó aktúbhiḥ
09.050.05	c	índav índrāya pītáye
09.051.01	a	ádhvaryo ádribhiḥ sutáṁ sómam pavítra ā́ sr̥ja
09.051.01	c	punīhī́ndrāya pā́tave
09.051.02	a	diváḥ pīyū́ṣam uttamáṁ sómam índrāya vajríṇe
09.051.02	c	sunótā mádhumattamam
09.051.03	a	táva tyá indo ándhaso devā́ mádhor vy àśnate
09.051.03	c	pávamānasya marútaḥ
09.051.04	a	tváṁ hí soma vardháyan sutó mádāya bhū́rṇaye
09.051.04	c	vŕ̥ṣan stotā́ram ūtáye
09.051.05	a	abhy àrṣa vicakṣaṇa pavítraṁ dhā́rayā sutáḥ
09.051.05	c	abhí vā́jam utá śrávaḥ
09.052.01	a	pári dyukṣáḥ sanádrayir bhárad vā́jaṁ no ándhasā
09.052.01	c	suvānó arṣa pavítra ā́
09.052.02	a	táva pratnébhir ádhvabhir ávyo vā́re pári priyáḥ
09.052.02	c	sahásradhāro yāt tánā
09.052.03	a	carúr ná yás tám īṅkhayéndo ná dā́nam īṅkhaya
09.052.03	c	vadhaír vadhasnav īṅkhaya
09.052.04	a	ní śúṣmam indav eṣām púruhūta jánānām
09.052.04	c	yó asmā́m̐ ādídeśati
09.052.05	a	śatáṁ na inda ūtíbhiḥ sahásraṁ vā śúcīnām
09.052.05	c	pávasva maṁhayádrayiḥ
09.053.01	a	út te śúṣmāso asthū rákṣo bhindánto adrivaḥ
09.053.01	c	nudásva yā́ḥ parispŕ̥dhaḥ
09.053.02	a	ayā́ nijaghnír ójasā rathasaṁgé dháne hité
09.053.02	c	stávā ábibhyuṣā hr̥dā́
09.053.03	a	ásya vratā́ni nā́dhŕ̥ṣe pávamānasya dūḍhyāā̀
09.053.03	c	rujá yás tvā pr̥tanyáti
09.053.04	a	táṁ hinvanti madacyútaṁ háriṁ nadī́ṣu vājínam
09.053.04	c	índum índrāya matsarám
09.054.01	a	asyá pratnā́m ánu dyútaṁ śukráṁ duduhre áhrayaḥ
09.054.01	c	páyaḥ sahasrasā́m ŕ̥ṣim
09.054.02	a	ayáṁ sū́rya ivopadŕ̥g ayáṁ sárāṁsi dhāvati
09.054.02	c	saptá praváta ā́ dívam
09.054.03	a	ayáṁ víśvāni tiṣṭhati punānó bhúvanopári
09.054.03	c	sómo devó ná sū́ryaḥ
09.054.04	a	pári ṇo devávītaye vā́jām̐ arṣasi gómataḥ
09.054.04	c	punāná indav indrayúḥ
09.055.01	a	yávaṁ yavaṁ no ándhasā puṣṭám puṣṭam pári srava
09.055.01	c	sóma víśvā ca saúbhagā
09.055.02	a	índo yáthā táva stávo yáthā te jātám ándhasaḥ
09.055.02	c	ní barhíṣi priyé sadaḥ
09.055.03	a	utá no govíd aśvavít pávasva somā́ndhasā
09.055.03	c	makṣū́tamebhir áhabhiḥ
09.055.04	a	yó jinā́ti ná jī́yate hánti śátrum abhī́tya
09.055.04	c	sá pavasva sahasrajit
09.056.01	a	pári sóma r̥tám br̥hád āśúḥ pavítre arṣati
09.056.01	c	vighnán rákṣāṁsi devayúḥ
09.056.02	a	yát sómo vā́jam árṣati śatáṁ dhā́rā apasyúvaḥ
09.056.02	c	índrasya sakhyám āviśán
09.056.03	a	abhí tvā yóṣaṇo dáśa jāráṁ ná kanyāā̀nūṣata
09.056.03	c	mr̥jyáse soma sātáye
09.056.04	a	tvám índrāya víṣṇave svādúr indo pári srava
09.056.04	c	nr̥ŕ̥n stotr̥ŕ̥n pāhy áṁhasaḥ
09.057.01	a	prá te dhā́rā asaścáto divó ná yanti vr̥ṣṭáyaḥ
09.057.01	c	áchā vā́jaṁ sahasríṇam
09.057.02	a	abhí priyā́ṇi kā́vyā víśvā cákṣāṇo arṣati
09.057.02	c	háris tuñjāná ā́yudhā
09.057.03	a	sá marmr̥jāná āyúbhir íbho rā́jeva suvratáḥ
09.057.03	c	śyenó ná váṁsu ṣīdati
09.057.04	a	sá no víśvā divó vásūtó pr̥thivyā́ ádhi
09.057.04	c	punāná indav ā́ bhara
09.058.01	a	tárat sá mandī́ dhāvati dhā́rā sutásyā́ndhasaḥ
09.058.01	c	tárat sá mandī́ dhāvati
09.058.02	a	usrā́ veda vásūnām mártasya devy ávasaḥ
09.058.02	c	tárat sá mandī́ dhāvati
09.058.03	a	dhvasráyoḥ puruṣántyor ā́ sahásrāṇi dadmahe
09.058.03	c	tárat sá mandī́ dhāvati
09.058.04	a	ā́ yáyos triṁśátaṁ tánā sahásrāṇi ca dádmahe
09.058.04	c	tárat sá mandī́ dhāvati
09.059.01	a	pávasva gojíd aśvajíd viśvajít soma raṇyajít
09.059.01	c	prajā́vad rátnam ā́ bhara
09.059.02	a	pávasvādbhyó ádābhyaḥ pávasvaúṣadhībhyaḥ
09.059.02	c	pávasva dhiṣáṇābhyaḥ
09.059.03	a	tváṁ soma pávamāno víśvāni duritā́ tara
09.059.03	c	kavíḥ sīda ní barhíṣi
09.059.04	a	pávamāna svàr vido jā́yamāno 'bhavo mahā́n
09.059.04	c	índo víśvām̐ abhī́d asi
09.060.01	a	prá gāyatréṇa gāyata pávamānaṁ vícarṣaṇim
09.060.01	c	índuṁ sahásracakṣasam
09.060.02	a	táṁ tvā sahásracakṣasam átho sahásrabharṇasam
09.060.02	c	áti vā́ram apāviṣuḥ
09.060.03	a	áti vā́rān pávamāno asiṣyadat kaláśām̐ abhí dhāvati
09.060.03	c	índrasya hā́rdy āviśán
09.060.04	a	índrasya soma rā́dhase śám pavasva vicarṣaṇe
09.060.04	c	prajā́vad réta ā́ bhara
09.061.01	a	ayā́ vītī́ pári srava yás ta indo mádeṣv ā́
09.061.01	c	avā́han navatī́r náva
09.061.02	a	púraḥ sadyá itthā́dhiye dívodāsāya śámbaram
09.061.02	c	ádha tyáṁ turváśaṁ yádum
09.061.03	a	pári ṇo áśvam aśvavíd gómad indo híraṇyavat
09.061.03	c	kṣárā sahasríṇīr íṣaḥ
09.061.04	a	pávamānasya te vayám pavítram abhyundatáḥ
09.061.04	c	sakhitvám ā́ vr̥ṇīmahe
09.061.05	a	yé te pavítram ūrmáyo 'bhikṣáranti dhā́rayā
09.061.05	c	tébhir naḥ soma mr̥ḷaya
09.061.06	a	sá naḥ punāná ā́ bhara rayíṁ vīrávatīm íṣam
09.061.06	c	ī́śānaḥ soma viśvátaḥ
09.061.07	a	etám u tyáṁ dáśa kṣípo mr̥jánti síndhumātaram
09.061.07	c	sám ādityébhir akhyata
09.061.08	a	sám índreṇotá vāyúnā sutá eti pavítra ā́
09.061.08	c	sáṁ sū́ryasya raśmíbhiḥ
09.061.09	a	sá no bhágāya vāyáve pūṣṇé pavasva mádhumān
09.061.09	c	cā́rur mitré váruṇe ca
09.061.10	a	uccā́ te jātám ándhaso diví ṣád bhū́my ā́ dade
09.061.10	c	ugráṁ śárma máhi śrávaḥ
09.061.11	a	enā́ víśvāny aryá ā́ dyumnā́ni mā́nuṣāṇām
09.061.11	c	síṣāsanto vanāmahe
09.061.12	a	sá na índrāya yájyave váruṇāya marúdbhyaḥ
09.061.12	c	varivovít pári srava
09.061.13	a	úpo ṣú jātám aptúraṁ góbhir bhaṅgám páriṣkr̥tam
09.061.13	c	índuṁ devā́ ayāsiṣuḥ
09.061.14	a	tám íd vardhantu no gíro vatsáṁ saṁśíśvarīr iva
09.061.14	c	yá índrasya hr̥daṁsániḥ
09.061.15	a	árṣā ṇaḥ soma śáṁ gáve dhukṣásva pipyúṣīm íṣam
09.061.15	c	várdhā samudrám ukthyàm
09.061.16	a	pávamāno ajījanad diváś citráṁ ná tanyatúm
09.061.16	c	jyótir vaiśvānarám br̥hát
09.061.17	a	pávamānasya te ráso mádo rājann aduchunáḥ
09.061.17	c	ví vā́ram ávyam arṣati
09.061.18	a	pávamāna rásas táva dákṣo ví rājati dyumā́n
09.061.18	c	jyótir víśvaṁ svàr dr̥śé
09.061.19	a	yás te mádo váreṇyas ténā pavasvā́ndhasā
09.061.19	c	devāvī́r aghaśaṁsahā́
09.061.20	a	jághnir vr̥trám amitríyaṁ sásnir vā́jaṁ divé dive
09.061.20	c	goṣā́ u aśvasā́ asi
09.061.21	a	sámmiślo aruṣó bhava sūpasthā́bhir ná dhenúbhiḥ
09.061.21	c	sī́dañ chyenó ná yónim ā́
09.061.22	a	sá pavasva yá ā́vithéndraṁ vr̥trā́ya hántave
09.061.22	c	vavrivā́ṁsam mahī́r apáḥ
09.061.23	a	suvī́rāso vayáṁ dhánā jáyema soma mīḍhvaḥ
09.061.23	c	punānó vardha no gíraḥ
09.061.24	a	tvótāsas távā́vasā syā́ma vanvánta āmúraḥ
09.061.24	c	sóma vratéṣu jāgr̥hi
09.061.25	a	apaghnán pavate mŕ̥dhó 'pa sómo árāvṇaḥ
09.061.25	c	gáchann índrasya niṣkr̥tám
09.061.26	a	mahó no rāyá ā́ bhara pávamāna jahī́ mŕ̥dhaḥ
09.061.26	c	rā́svendo vīrávad yáśaḥ
09.061.27	a	ná tvā śatáṁ caná hrúto rā́dho dítsantam ā́ minan
09.061.27	c	yát punānó makhasyáse
09.061.28	a	pávasvendo vŕ̥ṣā sutáḥ kr̥dhī́ no yaśáso jáne
09.061.28	c	víśvā ápa dvíṣo jahi
09.061.29	a	ásya te sakhyé vayáṁ távendo dyumná uttamé
09.061.29	c	sāsahyā́ma pr̥tanyatáḥ
09.061.30	a	yā́ te bhīmā́ny ā́yudhā tigmā́ni sánti dhū́rvaṇe
09.061.30	c	rákṣā samasya no nidáḥ
09.062.01	a	eté asr̥gram índavas tiráḥ pavítram āśávaḥ
09.062.01	c	víśvāny abhí saúbhagā
09.062.02	a	vighnánto duritā́ purú sugā́ tokā́ya vājínaḥ
09.062.02	c	tánā kr̥ṇvánto árvate
09.062.03	a	kr̥ṇvánto várivo gáve 'bhy àrṣanti suṣṭutím
09.062.03	c	íḷām asmábhyaṁ saṁyátam
09.062.04	a	ásāvy aṁśúr mádāyāpsú dákṣo giriṣṭhā́ḥ
09.062.04	c	śyenó ná yónim ā́sadat
09.062.05	a	śubhrám ándho devávātam apsú dhūtó nŕ̥bhiḥ sutáḥ
09.062.05	c	svádanti gā́vaḥ páyobhiḥ
09.062.06	a	ā́d īm áśvaṁ ná hétāró 'śūśubhann amŕ̥tāya
09.062.06	c	mádhvo rásaṁ sadhamā́de
09.062.07	a	yā́s te dhā́rā madhuścútó 'sr̥gram inda ūtáye
09.062.07	c	tā́bhiḥ pavítram ā́sadaḥ
09.062.08	a	só arṣéndrāya pītáye tiró rómāṇy avyáyā
09.062.08	c	sī́dan yónā váneṣv ā́
09.062.09	a	tvám indo pári srava svā́diṣṭho áṅgirobhyaḥ
09.062.09	c	varivovíd ghr̥tám páyaḥ
09.062.10	a	ayáṁ vícarṣaṇir hitáḥ pávamānaḥ sá cetati
09.062.10	c	hinvāná ā́pyam br̥hát
09.062.11	a	eṣá vŕ̥ṣā vŕ̥ṣavrataḥ pávamāno aśastihā́
09.062.11	c	kárad vásūni dāśúṣe
09.062.12	a	ā́ pavasva sahasríṇaṁ rayíṁ gómantam aśvínam
09.062.12	c	puruścandrám puruspŕ̥ham
09.062.13	a	eṣá syá pári ṣicyate marmr̥jyámāna āyúbhiḥ
09.062.13	c	urugāyáḥ kavíkratuḥ
09.062.14	a	sahásrotiḥ śatā́magho vimā́no rájasaḥ kavíḥ
09.062.14	c	índrāya pavate mádaḥ
09.062.15	a	girā́ jātá ihá stutá índur índrāya dhīyate
09.062.15	c	vír yónā vasatā́v iva
09.062.16	a	pávamānaḥ sutó nŕ̥bhiḥ sómo vā́jam ivāsarat
09.062.16	c	camū́ṣu śákmanāsádam
09.062.17	a	táṁ tripr̥ṣṭhé trivandhuré ráthe yuñjanti yā́tave
09.062.17	c	ŕ̥ṣīṇāṁ saptá dhītíbhiḥ
09.062.18	a	táṁ sotāro dhanaspŕ̥tam āśúṁ vā́jāya yā́tave
09.062.18	c	háriṁ hinota vājínam
09.062.19	a	āviśán kaláśaṁ sutó víśvā árṣann abhí śríyaḥ
09.062.19	c	śū́ro ná góṣu tiṣṭhati
09.062.20	a	ā́ ta indo mádāya kám páyo duhanty āyávaḥ
09.062.20	c	devā́ devébhyo mádhu
09.062.21	a	ā́ naḥ sómam pavítra ā́ sr̥játā mádhumattamam
09.062.21	c	devébhyo devaśrúttamam
09.062.22	a	eté sómā asr̥kṣata gr̥ṇānā́ḥ śrávase mahé
09.062.22	c	madíntamasya dhā́rayā
09.062.23	a	abhí gávyāni vītáye nr̥mṇā́ punānó arṣasi
09.062.23	c	sanádvājaḥ pári srava
09.062.24	a	utá no gómatīr íṣo víśvā arṣa pariṣṭúbhaḥ
09.062.24	c	gr̥ṇānó jamádagninā
09.062.25	a	pávasva vācó agriyáḥ sóma citrā́bhir ūtíbhiḥ
09.062.25	c	abhí víśvāni kā́vyā
09.062.26	a	tváṁ samudríyā apò 'griyó vā́ca īráyan
09.062.26	c	pávasva viśvamejaya
09.062.27	a	túbhyemā́ bhúvanā kave mahimné soma tasthire
09.062.27	c	túbhyam arṣanti síndhavaḥ
09.062.28	a	prá te divó ná vr̥ṣṭáyo dhā́rā yanty asaścátaḥ
09.062.28	c	abhí śukrā́m upastíram
09.062.29	a	índrāyéndum punītanográṁ dákṣāya sā́dhanam
09.062.29	c	īśānáṁ vītírādhasam
09.062.30	a	pávamāna r̥táḥ kavíḥ sómaḥ pavítram ā́sadat
09.062.30	c	dádhat stotré suvī́ryam
09.063.01	a	ā́ pavasva sahasríṇaṁ rayíṁ soma suvī́ryam
09.063.01	c	asmé śrávāṁsi dhāraya
09.063.02	a	íṣam ū́rjaṁ ca pinvasa índrāya matsaríntamaḥ
09.063.02	c	camū́ṣv ā́ ní ṣīdasi
09.063.03	a	sutá índrāya víṣṇave sómaḥ kaláśe akṣarat
09.063.03	c	mádhumām̐ astu vāyáve
09.063.04	a	eté asr̥gram āśávó 'ti hvárāṁsi babhrávaḥ
09.063.04	c	sómā r̥tásya dhā́rayā
09.063.05	a	índraṁ várdhanto aptúraḥ kr̥ṇvánto víśvam ā́ryam
09.063.05	c	apaghnánto árāvṇaḥ
09.063.06	a	sutā́ ánu svám ā́ rájo 'bhy àrṣanti babhrávaḥ
09.063.06	c	índraṁ gáchanta índavaḥ
09.063.07	a	ayā́ pavasva dhā́rayā yáyā sū́ryam árocayaḥ
09.063.07	c	hinvānó mā́nuṣīr apáḥ
09.063.08	a	áyukta sū́ra étaśam pávamāno manā́v ádhi
09.063.08	c	antárikṣeṇa yā́tave
09.063.09	a	utá tyā́ haríto dáśa sū́ro ayukta yā́tave
09.063.09	c	índur índra íti bruván
09.063.10	a	párītó vāyáve sutáṁ gíra índrāya matsarám
09.063.10	c	ávyo vā́reṣu siñcata
09.063.11	a	pávamāna vidā́ rayím asmábhyaṁ soma duṣṭáram
09.063.11	c	yó dūṇā́śo vanuṣyatā́
09.063.12	a	abhy àrṣa sahasríṇaṁ rayíṁ gómantam aśvínam
09.063.12	c	abhí vā́jam utá śrávaḥ
09.063.13	a	sómo devó ná sū́ryó 'dribhiḥ pavate sutáḥ
09.063.13	c	dádhānaḥ kaláśe rásam
09.063.14	a	eté dhā́māny ā́ryā śukrā́ r̥tásya dhā́rayā
09.063.14	c	vā́jaṁ gómantam akṣaran
09.063.15	a	sutā́ índrāya vajríṇe sómāso dádhyāśiraḥ
09.063.15	c	pavítram áty akṣaran
09.063.16	a	prá soma mádhumattamo rāyé arṣa pavítra ā́
09.063.16	c	mádo yó devavī́tamaḥ
09.063.17	a	tám ī mr̥janty āyávo háriṁ nadī́ṣu vājínam
09.063.17	c	índum índrāya matsarám
09.063.18	a	ā́ pavasva híraṇyavad áśvāvat soma vīrávat
09.063.18	c	vā́jaṁ gómantam ā́ bhara
09.063.19	a	pári vā́je ná vājayúm ávyo vā́reṣu siñcata
09.063.19	c	índrāya mádhumattamam
09.063.20	a	kavím mr̥janti márjyaṁ dhībhír víprā avasyávaḥ
09.063.20	c	vŕ̥ṣā kánikrad arṣati
09.063.21	a	vŕ̥ṣaṇaṁ dhībhír aptúraṁ sómam r̥tásya dhā́rayā
09.063.21	c	matī́ víprāḥ sám asvaran
09.063.22	a	pávasva devāyuṣág índraṁ gachatu te mádaḥ
09.063.22	c	vāyúm ā́ roha dhármaṇā
09.063.23	a	pávamāna ní tośase rayíṁ soma śravā́yyam
09.063.23	c	priyáḥ samudrám ā́ viśa
09.063.24	a	apaghnán pavase mŕ̥dhaḥ kratuvít soma matsaráḥ
09.063.24	c	nudásvā́devayuṁ jánam
09.063.25	a	pávamānā asr̥kṣata sómāḥ śukrā́sa índavaḥ
09.063.25	c	abhí víśvāni kā́vyā
09.063.26	a	pávamānāsa āśávaḥ śubhrā́ asr̥gram índavaḥ
09.063.26	c	ghnánto víśvā ápa dvíṣaḥ
09.063.27	a	pávamānā divás páry antárikṣād asr̥kṣata
09.063.27	c	pr̥thivyā́ ádhi sā́navi
09.063.28	a	punānáḥ soma dhā́rayéndo víśvā ápa srídhaḥ
09.063.28	c	jahí rákṣāṁsi sukrato
09.063.29	a	apaghnán soma rakṣáso 'bhy àrṣa kánikradat
09.063.29	c	dyumántaṁ śúṣmam uttamám
09.063.30	a	asmé vásūni dhāraya sóma divyā́ni pā́rthivā
09.063.30	c	índo víśvāni vā́ryā
09.064.01	a	vŕ̥ṣā soma dyumā́m̐ asi vŕ̥ṣā deva vŕ̥ṣavrataḥ
09.064.01	c	vŕ̥ṣā dhármāṇi dadhiṣe
09.064.02	a	vŕ̥ṣṇas te vŕ̥ṣṇyaṁ śávo vŕ̥ṣā vánaṁ vŕ̥ṣā mádaḥ
09.064.02	c	satyáṁ vr̥ṣan vŕ̥ṣéd asi
09.064.03	a	áśvo ná cakrado vŕ̥ṣā sáṁ gā́ indo sám árvataḥ
09.064.03	c	ví no rāyé dúro vr̥dhi
09.064.04	a	ásr̥kṣata prá vājíno gavyā́ sómāso aśvayā́
09.064.04	c	śukrā́so vīrayā́śávaḥ
09.064.05	a	śumbhámānā r̥tāyúbhir mr̥jyámānā gábhastyoḥ
09.064.05	c	pávante vā́re avyáye
09.064.06	a	té víśvā dāśúṣe vásu sómā divyā́ni pā́rthivā
09.064.06	c	pávantām ā́ntárikṣyā
09.064.07	a	pávamānasya viśvavit prá te sárgā asr̥kṣata
09.064.07	c	sū́ryasyeva ná raśmáyaḥ
09.064.08	a	ketúṁ kr̥ṇván divás pári víśvā rūpā́bhy àrṣasi
09.064.08	c	samudráḥ soma pinvase
09.064.09	a	hinvānó vā́cam iṣyasi pávamāna vídharmaṇi
09.064.09	c	ákrān devó ná sū́ryaḥ
09.064.10	a	índuḥ paviṣṭa cétanaḥ priyáḥ kavīnā́m matī́
09.064.10	c	sr̥jád áśvaṁ rathī́r iva
09.064.11	a	ūrmír yás te pavítra ā́ devāvī́ḥ paryákṣarat
09.064.11	c	sī́dann r̥tásya yónim ā́
09.064.12	a	sá no arṣa pavítra ā́ mádo yó devavī́tamaḥ
09.064.12	c	índav índrāya pītáye
09.064.13	a	iṣé pavasva dhā́rayā mr̥jyámāno manīṣíbhiḥ
09.064.13	c	índo rucā́bhí gā́ ihi
09.064.14	a	punānó várivas kr̥dhy ū́rjaṁ jánāya girvaṇaḥ
09.064.14	c	háre sr̥jāná āśíram
09.064.15	a	punānó devávītaya índrasya yāhi niṣkr̥tám
09.064.15	c	dyutānó vājíbhir yatáḥ
09.064.16	a	prá hinvānā́sa índavó 'chā samudrám āśávaḥ
09.064.16	c	dhiyā́ jūtā́ asr̥kṣata
09.064.17	a	marmr̥jānā́sa āyávo vŕ̥thā samudrám índavaḥ
09.064.17	c	ágmann r̥tásya yónim ā́
09.064.18	a	pári ṇo yāhy asmayúr víśvā vásūny ójasā
09.064.18	c	pāhí naḥ śárma vīrávat
09.064.19	a	mímāti váhnir étaśaḥ padáṁ yujāná ŕ̥kvabhiḥ
09.064.19	c	prá yát samudrá ā́hitaḥ
09.064.20	a	ā́ yád yóniṁ hiraṇyáyam āśúr r̥tásya sī́dati
09.064.20	c	jáhāty ápracetasaḥ
09.064.21	a	abhí venā́ anūṣatéyakṣanti prácetasaḥ
09.064.21	c	májjanty ávicetasaḥ
09.064.22	a	índrāyendo marútvate pávasva mádhumattamaḥ
09.064.22	c	r̥tásya yónim āsádam
09.064.23	a	táṁ tvā víprā vacovídaḥ pári ṣkr̥ṇvanti vedhásaḥ
09.064.23	c	sáṁ tvā mr̥janty āyávaḥ
09.064.24	a	rásaṁ te mitró aryamā́ píbanti váruṇaḥ kave
09.064.24	c	pávamānasya marútaḥ
09.064.25	a	tváṁ soma vipaścítam punānó vā́cam iṣyasi
09.064.25	c	índo sahásrabharṇasam
09.064.26	a	utó sahásrabharṇasaṁ vā́caṁ soma makhasyúvam
09.064.26	c	punāná indav ā́ bhara
09.064.27	a	punāná indav eṣām púruhūta jánānām
09.064.27	c	priyáḥ samudrám ā́ viśa
09.064.28	a	dávidyutatyā rucā́ pariṣṭóbhantyā kr̥pā́
09.064.28	c	sómāḥ śukrā́ gávāśiraḥ
09.064.29	a	hinvānó hetŕ̥bhir yatá ā́ vā́jaṁ vājy àkramīt
09.064.29	c	sī́danto vanúṣo yathā
09.064.30	a	r̥dhák soma svastáye saṁjagmānó diváḥ kavíḥ
09.064.30	c	pávasva sū́ryo dr̥śé
09.065.01	a	hinvánti sū́ram úsrayaḥ svásāro jāmáyas pátim
09.065.01	c	mahā́m índum mahīyúvaḥ
09.065.02	a	pávamāna rucā́ rucā devó devébhyas pári
09.065.02	c	víśvā vásūny ā́ viśa
09.065.03	a	ā́ pavamāna suṣṭutíṁ vr̥ṣṭíṁ devébhyo dúvaḥ
09.065.03	c	iṣé pavasva saṁyátam
09.065.04	a	vŕ̥ṣā hy ási bhānúnā dyumántaṁ tvā havāmahe
09.065.04	c	pávamāna svādhyàḥ
09.065.05	a	ā́ pavasva suvī́ryam mándamānaḥ svāyudha
09.065.05	c	ihó ṣv .ìndav ā́ gahi
09.065.06	a	yád adbhíḥ pariṣicyáse mr̥jyámāno gábhastyoḥ
09.065.06	c	drúṇā sadhástham aśnuṣe
09.065.07	a	prá sómāya vyaśvavát pávamānāya gāyata
09.065.07	c	mahé sahásracakṣase
09.065.08	a	yásya várṇam madhuścútaṁ háriṁ hinvánty ádribhiḥ
09.065.08	c	índum índrāya pītáye
09.065.09	a	tásya te vājíno vayáṁ víśvā dhánāni jigyúṣaḥ
09.065.09	c	sakhitvám ā́ vr̥ṇīmahe
09.065.10	a	vŕ̥ṣā pavasva dhā́rayā marútvate ca matsaráḥ
09.065.10	c	víśvā dádhāna ójasā
09.065.11	a	táṁ tvā dhartā́ram oṇyòḥ pávamāna svardŕ̥śam
09.065.11	c	hinvé vā́jeṣu vājínam
09.065.12	a	ayā́ cittó vipā́náyā háriḥ pavasva dhā́rayā
09.065.12	c	yújaṁ vā́jeṣu codaya
09.065.13	a	ā́ na indo mahī́m íṣam pávasva viśvádarśataḥ
09.065.13	c	asmábhyaṁ soma gātuvít
09.065.14	a	ā́ kaláśā anūṣaténdo dhā́rābhir ójasā
09.065.14	c	éndrasya pītáye viśa
09.065.15	a	yásya te mádyaṁ rásaṁ tīvráṁ duhánty ádribhiḥ
09.065.15	c	sá pavasvābhimātihā́
09.065.16	a	rā́jā medhā́bhir īyate pávamāno manā́v ádhi
09.065.16	c	antárikṣeṇa yā́tave
09.065.17	a	ā́ na indo śatagvínaṁ gávām póṣaṁ sváśvyam
09.065.17	c	váhā bhágattim ūtáye
09.065.18	a	ā́ naḥ soma sáho júvo rūpáṁ ná várcase bhara
09.065.18	c	suṣvāṇó devávītaye
09.065.19	a	árṣā soma dyumáttamo 'bhí dróṇāni róruvat
09.065.19	c	sī́dañ chyenó ná yónim ā́
09.065.20	a	apsā́ índrāya vāyáve váruṇāya marúdbhyaḥ
09.065.20	c	sómo arṣati víṣṇave
09.065.21	a	íṣaṁ tokā́ya no dádhad asmábhyaṁ soma viśvátaḥ
09.065.21	c	ā́ pavasva sahasríṇam
09.065.22	a	yé sómāsaḥ parāváti yé arvāváti sunviré
09.065.22	c	yé vādáḥ śaryaṇā́vati
09.065.23	a	yá ārjīkéṣu kŕ̥tvasu yé mádhye pastyāā̀nām
09.065.23	c	yé vā jáneṣu pañcásu
09.065.24	a	té no vr̥ṣṭíṁ divás pári pávantām ā́ suvī́ryam
09.065.24	c	suvānā́ devā́sa índavaḥ
09.065.25	a	pávate haryató hárir gr̥ṇānó jamádagninā
09.065.25	c	hinvānó gór ádhi tvací
09.065.26	a	prá śukrā́so vayojúvo hinvānā́so ná sáptayaḥ
09.065.26	c	śrīṇānā́ apsú mr̥ñjata
09.065.27	a	táṁ tvā sutéṣv ābhúvo hinviré devátātaye
09.065.27	c	sá pavasvānáyā rucā́
09.065.28	a	ā́ te dákṣam mayobhúvaṁ váhnim adyā́ vr̥ṇīmahe
09.065.28	c	pā́ntam ā́ puruspŕ̥ham
09.065.29	a	ā́ mandrám ā́ váreṇyam ā́ vípram ā́ manīṣíṇam
09.065.29	c	pā́ntam ā́ puruspŕ̥ham
09.065.30	a	ā́ rayím ā́ sucetúnam ā́ sukrato tanū́ṣv ā́
09.065.30	c	pā́ntam ā́ puruspŕ̥ham
09.066.01	a	pávasva viśvacarṣaṇe 'bhí víśvāni kā́vyā
09.066.01	c	sákhā sákhibhya ī́ḍyaḥ
09.066.02	a	tā́bhyāṁ víśvasya rājasi yé pavamāna dhā́manī
09.066.02	c	pratīcī́ soma tasthátuḥ
09.066.03	a	pári dhā́māni yā́ni te tváṁ somāsi viśvátaḥ
09.066.03	c	pávamāna r̥túbhiḥ kave
09.066.04	a	pávasva janáyann íṣo 'bhí víśvāni vā́ryā
09.066.04	c	sákhā sákhibhya ūtáye
09.066.05	a	táva śukrā́so arcáyo divás pr̥ṣṭhé ví tanvate
09.066.05	c	pavítraṁ soma dhā́mabhiḥ
09.066.06	a	távemé saptá síndhavaḥ praśíṣaṁ soma sisrate
09.066.06	c	túbhyaṁ dhāvanti dhenávaḥ
09.066.07	a	prá soma yāhi dhā́rayā sutá índrāya matsaráḥ
09.066.07	c	dádhāno ákṣiti śrávaḥ
09.066.08	a	sám u tvā dhībhír asvaran hinvatī́ḥ saptá jāmáyaḥ
09.066.08	c	vípram ājā́ vivásvataḥ
09.066.09	a	mr̥jánti tvā sám agrúvó 'vye jīrā́v ádhi ṣváṇi
09.066.09	c	rebhó yád ajyáse váne
09.066.10	a	pávamānasya te kave vā́jin sárgā asr̥kṣata
09.066.10	c	árvanto ná śravasyávaḥ
09.066.11	a	áchā kóśam madhuścútam ásr̥graṁ vā́re avyáye
09.066.11	c	ávāvaśanta dhītáyaḥ
09.066.12	a	áchā samudrám índavó 'staṁ gā́vo ná dhenávaḥ
09.066.12	c	ágmann r̥tásya yónim ā́
09.066.13	a	prá ṇa indo mahé ráṇa ā́po arṣanti síndhavaḥ
09.066.13	c	yád góbhir vāsayiṣyáse
09.066.14	a	ásya te sakhyé vayám íyakṣantas tvótayaḥ
09.066.14	c	índo sakhitvám uśmasi
09.066.15	a	ā́ pavasva gáviṣṭaye mahé soma nr̥cákṣase
09.066.15	c	éndrasya jaṭháre viśa
09.066.16	a	mahā́m̐ asi soma jyéṣṭha ugrā́ṇām inda ójiṣṭhaḥ
09.066.16	c	yúdhvā sáñ cháśvaj jigetha
09.066.17	a	yá ugrébhyaś cid ójīyāñ chū́rebhyaś cic chū́rataraḥ
09.066.17	c	bhūridā́bhyaś cin máṁhīyān
09.066.18	a	tváṁ soma sū́ra éṣas tokásya sātā́ tanū́nām
09.066.18	c	vr̥ṇīmáhe sakhyā́ya vr̥ṇīmáhe yújyāya
09.066.19	a	ágna ā́yūṁṣi pavasa ā́ suvórjam íṣaṁ ca naḥ
09.066.19	c	āré bādhasva duchúnām
09.066.20	a	agnír ŕ̥ṣiḥ pávamānaḥ pā́ñcajanyaḥ puróhitaḥ
09.066.20	c	tám īmahe mahāgayám
09.066.21	a	ágne pávasva svápā asmé várcaḥ suvī́ryam
09.066.21	c	dádhad rayím máyi póṣam
09.066.22	a	pávamāno áti srídho 'bhy àrṣati suṣṭutím
09.066.22	c	sū́ro ná viśvádarśataḥ
09.066.23	a	sá marmr̥jāná āyúbhiḥ práyasvān práyase hitáḥ
09.066.23	c	índur átyo vicakṣaṇáḥ
09.066.24	a	pávamāna r̥tám br̥hác chukráṁ jyótir ajījanat
09.066.24	c	kr̥ṣṇā́ támāṁsi jáṅghanat
09.066.25	a	pávamānasya jáṅghnato háreś candrā́ asr̥kṣata
09.066.25	c	jīrā́ ajiráśociṣaḥ
09.066.26	a	pávamāno rathī́tamaḥ śubhrébhiḥ śubhráśastamaḥ
09.066.26	c	háriścandro marúdgaṇaḥ
09.066.27	a	pávamāno vy àśnavad raśmíbhir vājasā́tamaḥ
09.066.27	c	dádhat stotré suvī́ryam
09.066.28	a	prá suvāná índur akṣāḥ pavítram áty avyáyam
09.066.28	c	punāná índur índram ā́
09.066.29	a	eṣá sómo ádhi tvací gávāṁ krīḷaty ádribhiḥ
09.066.29	c	índram mádāya jóhuvat
09.066.30	a	yásya te dyumnávat páyaḥ pávamānā́bhr̥taṁ diváḥ
09.066.30	c	téna no mr̥ḷa jīváse
09.067.01	a	tváṁ somāsi dhārayúr mandrá ójiṣṭho adhvaré
09.067.01	c	pávasva maṁhayádrayiḥ
09.067.02	a	tváṁ sutó nr̥mā́dano dadhanvā́n matsaríntamaḥ
09.067.02	c	índrāya sūrír ándhasā
09.067.03	a	tváṁ suṣvāṇó ádribhir abhy àrṣa kánikradat
09.067.03	c	dyumántaṁ śúṣmam uttamám
09.067.04	a	índur hinvānó arṣati tiró vā́rāṇy avyáyā
09.067.04	c	hárir vā́jam acikradat
09.067.05	a	índo vy ávyam arṣasi ví śrávāṁsi ví saúbhagā
09.067.05	c	ví vā́jān soma gómataḥ
09.067.06	a	ā́ na indo śatagvínaṁ rayíṁ gómantam aśvínam
09.067.06	c	bhárā soma sahasríṇam
09.067.07	a	pávamānāsa índavas tiráḥ pavítram āśávaḥ
09.067.07	c	índraṁ yā́mebhir āśata
09.067.08	a	kakuháḥ somyó rása índur índrāya pūrvyáḥ
09.067.08	c	āyúḥ pavata āyáve
09.067.09	a	hinvánti sū́ram úsrayaḥ pávamānam madhuścútam
09.067.09	c	abhí girā́ sám asvaran
09.067.10	a	avitā́ no ajā́śvaḥ pūṣā́ yā́mani yāmani
09.067.10	c	ā́ bhakṣat kanyāā̀su naḥ
09.067.11	a	ayáṁ sómaḥ kapardíne ghr̥táṁ ná pavate mádhu
09.067.11	c	ā́ bhakṣat kanyāā̀su naḥ
09.067.12	a	ayáṁ ta āghr̥ṇe sutó ghr̥táṁ ná pavate śúci
09.067.12	c	ā́ bhakṣat kanyāā̀su naḥ
09.067.13	a	vācó jantúḥ kavīnā́m pávasva soma dhā́rayā
09.067.13	c	devéṣu ratnadhā́ asi
09.067.14	a	ā́ kaláśeṣu dhāvati śyenó várma ví gāhate
09.067.14	c	abhí dróṇā kánikradat
09.067.15	a	pári prá soma te rásó 'sarji kaláśe sutáḥ
09.067.15	c	śyenó ná taktó arṣati
09.067.16	a	pávasva soma mandáyann índrāya mádhumattamaḥ
09.067.17	a	ásr̥gran devávītaye vājayánto ráthā iva
09.067.18	a	té sutā́so madíntamāḥ śukrā́ vāyúm asr̥kṣata
09.067.19	a	grā́vṇā tunnó abhíṣṭutaḥ pavítraṁ soma gachasi
09.067.19	c	dádhat stotré suvī́ryam
09.067.20	a	eṣá tunnó abhíṣṭutaḥ pavítram áti gāhate
09.067.20	c	rakṣohā́ vā́ram avyáyam
09.067.21	a	yád ánti yác ca dūraké bhayáṁ vindáti mā́m ihá
09.067.21	c	pávamāna ví táj jahi
09.067.22	a	pávamānaḥ só adyá naḥ pavítreṇa vícarṣaṇiḥ
09.067.22	c	yáḥ potā́ sá punātu naḥ
09.067.23	a	yát te pavítram arcíṣy ágne vítatam antár ā́
09.067.23	c	bráhma téna punīhi naḥ
09.067.24	a	yát te pavítram arcivád ágne téna punīhi naḥ
09.067.24	c	brahmasavaíḥ punīhi naḥ
09.067.25	a	ubhā́bhyāṁ deva savitaḥ pavítreṇa savéna ca
09.067.25	c	mā́m punīhi viśvátaḥ
09.067.26	a	tribhíṣ ṭváṁ deva savitar várṣiṣṭhaiḥ soma dhā́mabhiḥ
09.067.26	c	ágne dákṣaiḥ punīhi naḥ
09.067.27	a	punántu mā́ṁ devajanā́ḥ punántu vásavo dhiyā́
09.067.27	c	víśve devāḥ punītá mā jā́tavedaḥ punīhí mā
09.067.28	a	prá pyāyasva prá syandasva sóma víśvebhir aṁśúbhiḥ
09.067.28	c	devébhya uttamáṁ havíḥ
09.067.29	a	úpa priyám pánipnataṁ yúvānam āhutīvŕ̥dham
09.067.29	c	áganma bíbhrato námaḥ
09.067.30	a	alā́yyasya paraśúr nanāśa tám ā́ pavasva deva soma
09.067.30	c	ākhúṁ cid evá deva soma
09.067.31	a	yáḥ pāvamānī́r adhyéty ŕ̥ṣibhiḥ sámbhr̥taṁ rásam
09.067.31	c	sárvaṁ sá pūtám aśnāti svaditám mātaríśvanā
09.067.32	a	pāvamānī́r yó adhyéty ŕ̥ṣibhiḥ sámbhr̥taṁ rásam
09.067.32	c	tásmai sárasvatī duhe kṣīráṁ sarpír mádhūdakám
09.068.01	a	prá devám áchā mádhumanta índavó 'siṣyadanta gā́va ā́ ná dhenávaḥ
09.068.01	c	barhiṣádo vacanā́vanta ū́dhabhiḥ parisrútam usríyā nirṇíjaṁ dhire
09.068.02	a	sá róruvad abhí pū́rvā acikradad upārúhaḥ śratháyan svādate háriḥ
09.068.02	c	tiráḥ pavítram pariyánn urú jráyo ní śáryāṇi dadhate devá ā́ váram
09.068.03	a	ví yó mamé yamyāā̀ saṁyatī́ mádaḥ sākaṁvŕ̥dhā páyasā pinvad ákṣitā
09.068.03	c	mahī́ apāré rájasī vivévidad abhivrájann ákṣitam pā́ja ā́ dade
09.068.04	a	sá mātárā vicáran vājáyann apáḥ prá médhiraḥ svadháyā pinvate padám
09.068.04	c	aṁśúr yávena pipiśe yató nŕ̥bhiḥ sáṁ jāmíbhir násate rákṣate śíraḥ
09.068.05	a	sáṁ dákṣeṇa mánasā jāyate kavír r̥tásya gárbho níhito yamā́ paráḥ
09.068.05	c	yū́nā ha sántā prathamáṁ ví jajñatur gúhā hitáṁ jánima némam údyatam
09.068.06	a	mandrásya rūpáṁ vividur manīṣíṇaḥ śyenó yád ándho ábharat parāvátaḥ
09.068.06	c	tám marjayanta suvŕ̥dhaṁ nadī́ṣv ā́m̐ uśántam aṁśúm pariyántam r̥gmíyam
09.068.07	a	tvā́m mr̥janti dáśa yóṣaṇaḥ sutáṁ sóma ŕ̥ṣibhir matíbhir dhītíbhir hitám
09.068.07	c	ávyo vā́rebhir utá deváhūtibhir nŕ̥bhir yató vā́jam ā́ darṣi sātáye
09.068.08	a	pariprayántaṁ vayyàṁ suṣaṁsádaṁ sómam manīṣā́ abhy ànūṣata stúbhaḥ
09.068.08	c	yó dhā́rayā mádhumām̐ ūrmíṇā divá íyarti vā́caṁ rayiṣā́ḷ ámartyaḥ
09.068.09	a	ayáṁ divá iyarti víśvam ā́ rájaḥ sómaḥ punānáḥ kaláśeṣu sīdati
09.068.09	c	adbhír góbhir mr̥jyate ádribhiḥ sutáḥ punāná índur várivo vidat priyám
09.068.10	a	evā́ naḥ soma pariṣicyámāno váyo dádhac citrátamam pavasva
09.068.10	c	adveṣé dyā́vāpr̥thivī́ huvema dévā dhattá rayím asmé suvī́ram
09.069.01	a	íṣur ná dhánvan práti dhīyate matír vatsó ná mātúr úpa sarjy ū́dhani
09.069.01	c	urúdhāreva duhe ágra āyaty ásya vratéṣv ápi sóma iṣyate
09.069.02	a	úpo matíḥ pr̥cyáte sicyáte mádhu mandrā́janī codate antár āsáni
09.069.02	c	pávamānaḥ saṁtaníḥ praghnatā́m iva mádhumān drapsáḥ pári vā́ram arṣati
09.069.03	a	ávye vadhūyúḥ pavate pári tvací śrathnīté naptī́r áditer r̥táṁ yaté
09.069.03	c	hárir akrān yajatáḥ saṁyató mádo nr̥mṇā́ śíśāno mahiṣó ná śobhate
09.069.04	a	ukṣā́ mimāti práti yanti dhenávo devásya devī́r úpa yanti niṣkr̥tám
09.069.04	c	áty akramīd árjunaṁ vā́ram avyáyam átkaṁ ná niktám pári sómo avyata
09.069.05	a	ámr̥ktena rúśatā vā́sasā hárir ámartyo nirṇijānáḥ pári vyata
09.069.05	c	divás pr̥ṣṭhám barháṇā nirṇíje kr̥topastáraṇaṁ camvòr nabhasmáyam
09.069.06	a	sū́ryasyeva raśmáyo drāvayitnávo matsarā́saḥ prasúpaḥ sākám īrate
09.069.06	c	tántuṁ tatám pári sárgāsa āśávo néndrād r̥té pavate dhā́ma kíṁ caná
09.069.07	a	síndhor iva pravaṇé nimná āśávo vŕ̥ṣacyutā mádāso gātúm āśata
09.069.07	c	śáṁ no niveśé dvipáde cátuṣpade 'smé vā́jāḥ soma tiṣṭhantu kr̥ṣṭáyaḥ
09.069.08	a	ā́ naḥ pavasva vásumad dhíraṇyavad áśvāvad gómad yávamat suvī́ryam
09.069.08	c	yūyáṁ hí soma pitáro máma sthána divó mūrdhā́naḥ prásthitā vayaskŕ̥taḥ
09.069.09	a	eté sómāḥ pávamānāsa índraṁ ráthā iva prá yayuḥ sātím ácha
09.069.09	c	sutā́ḥ pavítram áti yanty ávyaṁ hitvī́ vavríṁ haríto vr̥ṣṭím ácha
09.069.10	a	índav índrāya br̥haté pavasva sumr̥ḷīkó anavadyó riśā́dāḥ
09.069.10	c	bhárā candrā́ṇi gr̥ṇaté vásūni devaír dyāvāpr̥thivī prā́vataṁ naḥ
09.070.01	a	trír asmai saptá dhenávo duduhre satyā́m āśíram pūrvyé vyòmani
09.070.01	c	catvā́ry anyā́ bhúvanāni nirṇíje cā́rūṇi cakre yád r̥taír ávardhata
09.070.02	a	sá bhíkṣamāṇo amŕ̥tasya cā́ruṇa ubhé dyā́vā kā́vyenā ví śaśrathe
09.070.02	c	téjiṣṭhā apó maṁhánā pári vyata yádī devásya śrávasā sádo vidúḥ
09.070.03	a	té asya santu ketávó 'mr̥tyavó 'dābhyāso janúṣī ubhé ánu
09.070.03	c	yébhir nr̥mṇā́ ca devyāā̀ ca punatá ā́d íd rā́jānam manánā agr̥bhṇata
09.070.04	a	sá mr̥jyámāno daśábhiḥ sukármabhiḥ prá madhyamā́su mātŕ̥ṣu pramé sácā
09.070.04	c	vratā́ni pānó amŕ̥tasya cā́ruṇa ubhé nr̥cákṣā ánu paśyate víśau
09.070.05	a	sá marmr̥jāná indriyā́ya dhā́yasa óbhé antā́ ródasī harṣate hitáḥ
09.070.05	c	vŕ̥ṣā śúṣmeṇa bādhate ví durmatī́r ādédiśānaḥ śaryahéva śurúdhaḥ
09.070.06	a	sá mātárā ná dádr̥śāna usríyo nā́nadad eti marútām iva svanáḥ
09.070.06	c	jānánn r̥tám prathamáṁ yát svàrṇaram práśastaye kám avr̥ṇīta sukrátuḥ
09.070.07	a	ruváti bhīmó vr̥ṣabhás taviṣyáyā śŕ̥ṅge śíśāno háriṇī vicakṣaṇáḥ
09.070.07	c	ā́ yóniṁ sómaḥ súkr̥taṁ ní ṣīdati gavyáyī tvág bhavati nirṇíg avyáyī
09.070.08	a	śúciḥ punānás tanvàm arepásam ávye hárir ny àdhāviṣṭa sā́navi
09.070.08	c	júṣṭo mitrā́ya váruṇāya vāyáve tridhā́tu mádhu kriyate sukármabhiḥ
09.070.09	a	pávasva soma devávītaye vŕ̥ṣéndrasya hā́rdi somadhā́nam ā́ viśa
09.070.09	c	purā́ no bādhā́d duritā́ti pāraya kṣetravíd dhí díśa ā́hā vipr̥chaté
09.070.10	a	hitó ná sáptir abhí vā́jam arṣéndrasyendo jaṭháram ā́ pavasva
09.070.10	c	nāvā́ ná síndhum áti parṣi vidvā́ñ chū́ro ná yúdhyann áva no nidá spaḥ
09.071.01	a	ā́ dákṣiṇā sr̥jyate śuṣmy āā̀sádaṁ véti druhó rakṣásaḥ pāti jā́gr̥viḥ
09.071.01	c	hárir opaśáṁ kr̥ṇute nábhas páya upastíre camvòr bráhma nirṇíje
09.071.02	a	prá kr̥ṣṭihéva śūṣá eti róruvad asuryàṁ várṇaṁ ní riṇīte asya tám
09.071.02	c	jáhāti vavrím pitúr eti niṣkr̥tám upaprútaṁ kr̥ṇute nirṇíjaṁ tánā
09.071.03	a	ádribhiḥ sutáḥ pavate gábhastyor vr̥ṣāyáte nábhasā vépate matī́
09.071.03	c	sá modate násate sā́dhate girā́ nenikté apsú yájate párīmaṇi
09.071.04	a	pári dyukṣáṁ sáhasaḥ parvatāvŕ̥dham mádhvaḥ siñcanti harmyásya sakṣáṇim
09.071.04	c	ā́ yásmin gā́vaḥ suhutā́da ū́dhani mūrdháñ chrīṇánty agriyáṁ várīmabhiḥ
09.071.05	a	sám ī ráthaṁ ná bhuríjor aheṣata dáśa svásāro áditer upástha ā́
09.071.05	c	jígād úpa jrayati gór apīcyàm padáṁ yád asya matúthā ájījanan
09.071.06	a	śyenó ná yóniṁ sádanaṁ dhiyā́ kr̥táṁ hiraṇyáyam āsádaṁ devá éṣati
09.071.06	c	é riṇanti barhíṣi priyáṁ girā́śvo ná devā́m̐ ápy eti yajñíyaḥ
09.071.07	a	párā vyàkto aruṣó diváḥ kavír vŕ̥ṣā tripr̥ṣṭhó anaviṣṭa gā́ abhí
09.071.07	c	sahásraṇītir yátiḥ parāyátī rebhó ná pūrvī́r uṣáso ví rājati
09.071.08	a	tveṣáṁ rūpáṁ kr̥ṇute várṇo asya sá yátrā́śayat sámr̥tā sédhati sridháḥ
09.071.08	c	apsā́ yāti svadháyā daívyaṁ jánaṁ sáṁ suṣṭutī́ násate sáṁ góagrayā
09.071.09	a	ukṣéva yūthā́ pariyánn arāvīd ádhi tvíṣīr adhita sū́ryasya
09.071.09	c	divyáḥ suparṇó 'va cakṣata kṣā́ṁ sómaḥ pári krátunā paśyate jā́ḥ
09.072.01	a	hárim mr̥janty aruṣó ná yujyate sáṁ dhenúbhiḥ kaláśe sómo ajyate
09.072.01	c	úd vā́cam īráyati hinváte matī́ puruṣṭutásya káti cit paripríyaḥ
09.072.02	a	sākáṁ vadanti bahávo manīṣíṇa índrasya sómaṁ jaṭháre yád āduhúḥ
09.072.02	c	yádī mr̥jánti súgabhastayo náraḥ sánīḷābhir daśábhiḥ kā́myam mádhu
09.072.03	a	áramamāṇo áty eti gā́ abhí sū́ryasya priyáṁ duhitús tiró rávam
09.072.03	c	ánv asmai jóṣam abharad vinaṁgr̥sáḥ sáṁ dvayī́bhiḥ svásr̥bhiḥ kṣeti jāmíbhiḥ
09.072.04	a	nŕ̥dhūto ádriṣuto barhíṣi priyáḥ pátir gávām pradíva índur r̥tvíyaḥ
09.072.04	c	púraṁdhivān mánuṣo yajñasā́dhanaḥ śúcir dhiyā́ pavate sóma indra te
09.072.05	a	nŕ̥bāhúbhyāṁ coditó dhā́rayā sutò 'nuṣvadhám pavate sóma indra te
09.072.05	c	ā́prāḥ krátūn sám ajair adhvaré matī́r vér ná druṣác camvòr ā́sadad dháriḥ
09.072.06	a	aṁśúṁ duhanti stanáyantam ákṣitaṁ kavíṁ kaváyo 'páso manīṣíṇaḥ
09.072.06	c	sám ī gā́vo matáyo yanti saṁyáta r̥tásya yónā sádane punarbhúvaḥ
09.072.07	a	nā́bhā pr̥thivyā́ dharúṇo mahó divò3 'pā́m ūrmaú síndhuṣv antár ukṣitáḥ
09.072.07	c	índrasya vájro vr̥ṣabhó vibhū́vasuḥ sómo hr̥dé pavate cā́ru matsaráḥ
09.072.08	a	sá tū́ pavasva pári pā́rthivaṁ rája stotré śíkṣann ādhūnvaté ca sukrato
09.072.08	c	mā́ no nír bhāg vásunaḥ sādanaspŕ̥śo rayím piśáṅgam bahuláṁ vasīmahi
09.072.09	a	ā́ tū́ na indo śatádātv áśvyaṁ sahásradātu paśumád dhíraṇyavat
09.072.09	c	úpa māsva br̥hatī́ revátīr íṣó 'dhi stotrásya pavamāna no gahi
09.073.01	a	srákve drapsásya dhámataḥ sám asvarann r̥tásya yónā sám aranta nā́bhayaḥ
09.073.01	c	trī́n sá mūrdhnó ásuraś cakra ārábhe satyásya nā́vaḥ sukŕ̥tam apīparan
09.073.02	a	samyák samyáñco mahiṣā́ aheṣata síndhor ūrmā́v ádhi venā́ avīvipan
09.073.02	c	mádhor dhā́rābhir janáyanto arkám ít priyā́m índrasya tanvàm avīvr̥dhan
09.073.03	a	pavítravantaḥ pári vā́cam āsate pitaíṣām pratnó abhí rakṣati vratám
09.073.03	c	maháḥ samudráṁ váruṇas tiró dadhe dhī́rā íc chekur dharúṇeṣv ārábham
09.073.04	a	sahásradhāré 'va té sám asvaran divó nā́ke mádhujihvā asaścátaḥ
09.073.04	c	ásya spáśo ná ní miṣanti bhū́rṇayaḥ padé pade pāśínaḥ santi sétavaḥ
09.073.05	a	pitúr mātúr ádhy ā́ yé samásvarann r̥cā́ śócantaḥ saṁdáhanto avratā́n
09.073.05	c	índradviṣṭām ápa dhamanti māyáyā tvácam ásiknīm bhū́mano divás pári
09.073.06	a	pratnā́n mā́nād ádhy ā́ yé samásvarañ chlókayantrāso rabhasásya mántavaḥ
09.073.06	c	ápānakṣā́so badhirā́ ahāsata r̥tásya pánthāṁ ná taranti duṣkŕ̥taḥ
09.073.07	a	sahásradhāre vítate pavítra ā́ vā́cam punanti kaváyo manīṣíṇaḥ
09.073.07	c	rudrā́sa eṣām iṣirā́so adrúha spáśaḥ sváñcaḥ sudŕ̥śo nr̥cákṣasaḥ
09.073.08	a	r̥tásya gopā́ ná dábhāya sukrátus trī́ ṣá pavítrā hr̥dy àntár ā́ dadhe
09.073.08	c	vidvā́n sá víśvā bhúvanābhí paśyaty ávā́juṣṭān vidhyati karté avratā́n
09.073.09	a	r̥tásya tántur vítataḥ pavítra ā́ jihvā́yā ágre váruṇasya māyáyā
09.073.09	c	dhī́rāś cit tát samínakṣanta āśatā́trā kartám áva padāty áprabhuḥ
09.074.01	a	śíśur ná jātó 'va cakradad váne svàr yád vājy àruṣáḥ síṣāsati
09.074.01	c	divó rétasā sacate payovŕ̥dhā tám īmahe sumatī́ śárma sapráthaḥ
09.074.02	a	divó yá skambhó dharúṇaḥ svāā̀tata ā́pūrṇo aṁśúḥ paryéti viśvátaḥ
09.074.02	c	sémé mahī́ ródasī yakṣad āvŕ̥tā samīcīné dādhāra sám íṣaḥ kavíḥ
09.074.03	a	máhi psáraḥ súkr̥taṁ somyám mádhūrvī́ gávyūtir áditer r̥táṁ yaté
09.074.03	c	ī́śe yó vr̥ṣṭér itá usríyo vŕ̥ṣāpā́ṁ netā́ yá itáūtir r̥gmíyaḥ
09.074.04	a	ātmanván nábho duhyate ghr̥tám páya r̥tásya nā́bhir amŕ̥taṁ ví jāyate
09.074.04	c	samīcīnā́ḥ sudā́navaḥ prīṇanti táṁ náro hitám áva mehanti péravaḥ
09.074.05	a	árāvīd aṁśúḥ sácamāna ūrmíṇā devāvyàm mánuṣe pinvati tvácam
09.074.05	c	dádhāti gárbham áditer upástha ā́ yéna tokáṁ ca tánayaṁ ca dhā́mahe
09.074.06	a	sahásradhāré 'va tā́ asaścátas tr̥tī́ye santu rájasi prajā́vatīḥ
09.074.06	c	cátasro nā́bho níhitā avó divó havír bharanty amŕ̥taṁ ghr̥taścútaḥ
09.074.07	a	śvetáṁ rūpáṁ kr̥ṇute yát síṣāsati sómo mīḍhvā́m̐ ásuro veda bhū́manaḥ
09.074.07	c	dhiyā́ śámī sacate sém abhí pravád divás kávandham áva darṣad udríṇam
09.074.08	a	ádha śvetáṁ kaláśaṁ góbhir aktáṁ kā́rṣmann ā́ vājy àkramīt sasavā́n
09.074.08	c	ā́ hinvire mánasā devayántaḥ kakṣī́vate śatáhimāya gónām
09.074.09	a	adbhíḥ soma papr̥cānásya te rásó 'vyo vā́raṁ ví pavamāna dhāvati
09.074.09	c	sá mr̥jyámānaḥ kavíbhir madintama svádasvéndrāya pavamāna pītáye
09.075.01	a	abhí priyā́ṇi pavate cánohito nā́māni yahvó ádhi yéṣu várdhate
09.075.01	c	ā́ sū́ryasya br̥ható br̥hánn ádhi ráthaṁ víṣvañcam aruhad vicakṣaṇáḥ
09.075.02	a	r̥tásya jihvā́ pavate mádhu priyáṁ vaktā́ pátir dhiyó asyā́ ádābhyaḥ
09.075.02	c	dádhāti putráḥ pitrór apīcyàṁ nā́ma tr̥tī́yam ádhi rocané diváḥ
09.075.03	a	áva dyutānáḥ kaláśām̐ acikradan nŕ̥bhir yemānáḥ kóśa ā́ hiraṇyáye
09.075.03	c	abhī́m r̥tásya dohánā anūṣatā́dhi tripr̥ṣṭhá uṣáso ví rājati
09.075.04	a	ádribhiḥ sutó matíbhiś cánohitaḥ prarocáyan ródasī mātárā śúciḥ
09.075.04	c	rómāṇy ávyā samáyā ví dhāvati mádhor dhā́rā pínvamānā divé dive
09.075.05	a	pári soma prá dhanvā svastáye nŕ̥bhiḥ punānó abhí vāsayāśíram
09.075.05	c	yé te mádā āhanáso víhāyasas tébhir índraṁ codaya dā́tave maghám
09.076.01	a	dhartā́ diváḥ pavate kŕ̥tvyo ráso dákṣo devā́nām anumā́dyo nŕ̥bhiḥ
09.076.01	c	háriḥ sr̥jānó átyo ná sátvabhir vŕ̥thā pā́jāṁsi kr̥ṇute nadī́ṣv ā́
09.076.02	a	śū́ro ná dhatta ā́yudhā gábhastyoḥ svàḥ síṣāsan rathiró gáviṣṭiṣu
09.076.02	c	índrasya śúṣmam īráyann apasyúbhir índur hinvānó ajyate manīṣíbhiḥ
09.076.03	a	índrasya soma pávamāna ūrmíṇā taviṣyámāṇo jaṭháreṣv ā́ viśa
09.076.03	c	prá ṇaḥ pinva vidyúd abhréva ródasī dhiyā́ ná vā́jām̐ úpa māsi śáśvataḥ
09.076.04	a	víśvasya rā́jā pavate svardŕ̥śa r̥tásya dhītím r̥ṣiṣā́ḷ avīvaśat
09.076.04	c	yáḥ sū́ryasyā́sireṇa mr̥jyáte pitā́ matīnā́m ásamaṣṭakāvyaḥ
09.076.05	a	vŕ̥ṣeva yūthā́ pári kóśam arṣasy apā́m upásthe vr̥ṣabháḥ kánikradat
09.076.05	c	sá índrāya pavase matsaríntamo yáthā jéṣāma samithé tvótayaḥ
09.077.01	a	eṣá prá kóśe mádhumām̐ acikradad índrasya vájro vápuṣo vápuṣṭaraḥ
09.077.01	c	abhī́m r̥tásya sudúghā ghr̥taścúto vāśrā́ arṣanti páyaseva dhenávaḥ
09.077.02	a	sá pūrvyáḥ pavate yáṁ divás pári śyenó mathāyád iṣitás tiró rájaḥ
09.077.02	c	sá mádhva ā́ yuvate vévijāna ít kr̥śā́nor ástur mánasā́ha bibhyúṣā
09.077.03	a	té naḥ pū́rvāsa úparāsa índavo mahé vā́jāya dhanvantu gómate
09.077.03	c	īkṣeṇyāā̀so ahyò ná cā́ravo bráhma brahma yé jujuṣúr havír haviḥ
09.077.04	a	ayáṁ no vidvā́n vanavad vanuṣyatá índuḥ satrā́cā mánasā puruṣṭutáḥ
09.077.04	c	inásya yáḥ sádane gárbham ādadhé gávām urubjám abhy árṣati vrajám
09.077.05	a	cákrir diváḥ pavate kŕ̥tvyo ráso mahā́m̐ ádabdho váruṇo hurúg yaté
09.077.05	c	ásāvi mitró vr̥jáneṣu yajñíyó 'tyo ná yūthé vr̥ṣayúḥ kánikradat
09.078.01	a	prá rā́jā vā́caṁ janáyann asiṣyadad apó vásāno abhí gā́ iyakṣati
09.078.01	c	gr̥bhṇā́ti riprám ávir asya tā́nvā śuddhó devā́nām úpa yāti niṣkr̥tám
09.078.02	a	índrāya soma pári ṣicyase nŕ̥bhir nr̥cákṣā ūrmíḥ kavír ajyase váne
09.078.02	c	pūrvī́r hí te srutáyaḥ sánti yā́tave sahásram áśvā hárayaś camūṣádaḥ
09.078.03	a	samudríyā apsaráso manīṣíṇam ā́sīnā antár abhí sómam akṣaran
09.078.03	c	tā́ īṁ hinvanti harmyásya sakṣáṇiṁ yā́cante sumnám pávamānam ákṣitam
09.078.04	a	gojín naḥ sómo rathajíd dhiraṇyajít svarjíd abjít pavate sahasrajít
09.078.04	c	yáṁ devā́saś cakriré pītáye mádaṁ svā́diṣṭhaṁ drapsám aruṇám mayobhúvam
09.078.05	a	etā́ni soma pávamāno asmayúḥ satyā́ni kr̥ṇván dráviṇāny arṣasi
09.078.05	c	jahí śátrum antiké dūraké ca yá urvī́ṁ gávyūtim ábhayaṁ ca nas kr̥dhi
09.079.01	a	acodáso no dhanvantv índavaḥ prá suvānā́so br̥háddiveṣu hárayaḥ
09.079.01	c	ví ca náśan na iṣó árātayo 'ryó naśanta sániṣanta no dhíyaḥ
09.079.02	a	prá ṇo dhanvantv índavo madacyúto dhánā vā yébhir árvato junīmási
09.079.02	c	tiró mártasya kásya cit párihvr̥tiṁ vayáṁ dhánāni viśvádhā bharemahi
09.079.03	a	utá svásyā árātyā arír hí ṣá utā́nyásyā árātyā vŕ̥ko hí ṣáḥ
09.079.03	c	dhánvan ná tŕ̥ṣṇā sám arīta tā́m̐ abhí sóma jahí pavamāna durādhyàḥ
09.079.04	a	diví te nā́bhā paramó yá ādadé pr̥thivyā́s te ruruhuḥ sā́navi kṣípaḥ
09.079.04	c	ádrayas tvā bapsati gór ádhi tvacy àpsú tvā hástair duduhur manīṣíṇaḥ
09.079.05	a	evā́ ta indo subhvàṁ supéśasaṁ rásaṁ tuñjanti prathamā́ abhiśríyaḥ
09.079.05	c	nídaṁ nidam pavamāna ní tāriṣa āvís te śúṣmo bhavatu priyó mádaḥ
09.080.01	a	sómasya dhā́rā pavate nr̥cákṣasa r̥téna devā́n havate divás pári
09.080.01	c	bŕ̥haspáte raváthenā ví didyute samudrā́so ná sávanāni vivyacuḥ
09.080.02	a	yáṁ tvā vājinn aghnyā́ abhy ánūṣatā́yohataṁ yónim ā́ rohasi dyumā́n
09.080.02	c	maghónām ā́yuḥ pratirán máhi śráva índrāya soma pavase vŕ̥ṣā mádaḥ
09.080.03	a	éndrasya kukṣā́ pavate madíntama ū́rjaṁ vásānaḥ śrávase sumaṅgálaḥ
09.080.03	c	pratyáṅ sá víśvā bhúvanābhí paprathe krī́ḷan hárir átyaḥ syandate vŕ̥ṣā
09.080.04	a	táṁ tvā devébhyo mádhumattamaṁ náraḥ sahásradhāraṁ duhate dáśa kṣípaḥ
09.080.04	c	nŕ̥bhiḥ soma prácyuto grā́vabhiḥ sutó víśvān devā́m̐ ā́ pavasvā sahasrajit
09.080.05	a	táṁ tvā hastíno mádhumantam ádribhir duhánty apsú vr̥ṣabháṁ dáśa kṣípaḥ
09.080.05	c	índraṁ soma mādáyan daívyaṁ jánaṁ síndhor ivormíḥ pávamāno arṣasi
09.081.01	a	prá sómasya pávamānasyormáya índrasya yanti jaṭháraṁ supéśasaḥ
09.081.01	c	dadhnā́ yád īm únnītā yaśásā gávāṁ dānā́ya śū́ram udámandiṣuḥ sutā́ḥ
09.081.02	a	áchā hí sómaḥ kaláśām̐ ásiṣyadad átyo ná vóḷhā raghúvartanir vŕ̥ṣā
09.081.02	c	áthā devā́nām ubháyasya jánmano vidvā́m̐ aśnoty amúta itáś ca yát
09.081.03	a	ā́ naḥ soma pávamānaḥ kirā vásv índo bháva maghávā rā́dhaso maháḥ
09.081.03	c	śíkṣā vayodho vásave sú cetúnā mā́ no gáyam āré asmát párā sicaḥ
09.081.04	a	ā́ naḥ pūṣā́ pávamānaḥ surātáyo mitró gachantu váruṇaḥ sajóṣasaḥ
09.081.04	c	bŕ̥haspátir marúto vāyúr aśvínā tváṣṭā savitā́ suyámā sárasvatī
09.081.05	a	ubhé dyā́vāpr̥thivī́ viśvaminvé aryamā́ devó áditir vidhātā́
09.081.05	c	bhágo nŕ̥śáṁsa urv àntárikṣaṁ víśve devā́ḥ pávamānaṁ juṣanta
09.082.01	a	ásāvi sómo aruṣó vŕ̥ṣā hárī rā́jeva dasmó abhí gā́ acikradat
09.082.01	c	punānó vā́ram páry ety avyáyaṁ śyenó ná yóniṁ ghr̥távantam āsádam
09.082.02	a	kavír vedhasyā́ páry eṣi mā́hinam átyo ná mr̥ṣṭó abhí vā́jam arṣasi
09.082.02	c	apasédhan duritā́ soma mr̥ḷaya ghr̥táṁ vásānaḥ pári yāsi nirṇíjam
09.082.03	a	parjányaḥ pitā́ mahiṣásya parṇíno nā́bhā pr̥thivyā́ giríṣu kṣáyaṁ dadhe
09.082.03	c	svásāra ā́po abhí gā́ utā́saran sáṁ grā́vabhir nasate vīté adhvaré
09.082.04	a	jāyéva pátyāv ádhi śéva maṁhase pájrāyā garbha śr̥ṇuhí brávīmi te
09.082.04	c	antár vā́ṇīṣu prá carā sú jīváse 'nindyó vr̥jáne soma jāgr̥hi
09.082.05	a	yáthā pū́rvebhyaḥ śatasā́ ámr̥dhraḥ sahasrasā́ḥ paryáyā vā́jam indo
09.082.05	c	evā́ pavasva suvitā́ya návyase táva vratám ánv ā́paḥ sacante
09.083.01	a	pavítraṁ te vítatam brahmaṇas pate prabhúr gā́trāṇi páry eṣi viśvátaḥ
09.083.01	c	átaptatanūr ná tád āmó aśnute śr̥tā́sa íd váhantas tát sám āśata
09.083.02	a	tápoṣ pavítraṁ vítataṁ divás padé śócanto asya tántavo vy àsthiran
09.083.02	c	ávanty asya pavītā́ram āśávo divás pr̥ṣṭhám ádhi tiṣṭhanti cétasā
09.083.03	a	árūrucad uṣásaḥ pŕ̥śnir agriyá ukṣā́ bibharti bhúvanāni vājayúḥ
09.083.03	c	māyāvíno mamire asya māyáyā nr̥cákṣasaḥ pitáro gárbham ā́ dadhuḥ
09.083.04	a	gandharvá itthā́ padám asya rakṣati pā́ti devā́nāṁ jánimāny ádbhutaḥ
09.083.04	c	gr̥bhṇā́ti ripúṁ nidháyā nidhā́patiḥ sukŕ̥ttamā mádhuno bhakṣám āśata
09.083.05	a	havír haviṣmo máhi sádma daívyaṁ nábho vásānaḥ pári yāsy adhvarám
09.083.05	c	rā́jā pavítraratho vā́jam ā́ruhaḥ sahásrabhr̥ṣṭir jayasi śrávo br̥hát
09.084.01	a	pávasva devamā́dano vícarṣaṇir apsā́ índrāya váruṇāya vāyáve
09.084.01	c	kr̥dhī́ no adyá várivaḥ svastimád urukṣitaú gr̥ṇīhi daívyaṁ jánam
09.084.02	a	ā́ yás tasthaú bhúvanāny ámartyo víśvāni sómaḥ pári tā́ny arṣati
09.084.02	c	kr̥ṇván saṁcŕ̥taṁ vicŕ̥tam abhíṣṭaya índuḥ siṣakty uṣásaṁ ná sū́ryaḥ
09.084.03	a	ā́ yó góbhiḥ sr̥jyáta óṣadhīṣv ā́ devā́nāṁ sumná iṣáyann úpāvasuḥ
09.084.03	c	ā́ vidyútā pavate dhā́rayā sutá índraṁ sómo mādáyan daívyaṁ jánam
09.084.04	a	eṣá syá sómaḥ pavate sahasrajíd dhinvānó vā́cam iṣirā́m uṣarbúdham
09.084.04	c	índuḥ samudrám úd iyarti vāyúbhir éndrasya hā́rdi kaláśeṣu sīdati
09.084.05	a	abhí tyáṁ gā́vaḥ páyasā payovŕ̥dhaṁ sómaṁ śrīṇanti matíbhiḥ svarvídam
09.084.05	c	dhanaṁjayáḥ pavate kŕ̥tvyo ráso vípraḥ kavíḥ kā́vyenā svàrcanāḥ
09.085.01	a	índrāya soma súṣutaḥ pári sravā́pā́mīvā bhavatu rákṣasā sahá
09.085.01	c	mā́ te rásasya matsata dvayāvíno dráviṇasvanta ihá santv índavaḥ
09.085.02	a	asmā́n samaryé pavamāna codaya dákṣo devā́nām ási hí priyó mádaḥ
09.085.02	c	jahí śátrūm̐r abhy ā́ bhandanāyatáḥ píbendra sómam áva no mŕ̥dho jahi
09.085.03	a	ádabdha indo pavase madíntama ātméndrasya bhavasi dhāsír uttamáḥ
09.085.03	c	abhí svaranti bahávo manīṣíṇo rā́jānam asyá bhúvanasya niṁsate
09.085.04	a	sahásraṇīthaḥ śatádhāro ádbhuta índrāyénduḥ pavate kā́myam mádhu
09.085.04	c	jáyan kṣétram abhy àrṣā jáyann apá urúṁ no gātúṁ kr̥ṇu soma mīḍhvaḥ
09.085.05	a	kánikradat kaláśe góbhir ajyase vy àvyáyaṁ samáyā vā́ram arṣasi
09.085.05	c	marmr̥jyámāno átyo ná sānasír índrasya soma jaṭháre sám akṣaraḥ
09.085.06	a	svādúḥ pavasva divyā́ya jánmane svādúr índrāya suhávītunāmne
09.085.06	c	svādúr mitrā́ya váruṇāya vāyáve bŕ̥haspátaye mádhumām̐ ádābhyaḥ
09.085.07	a	átyam mr̥janti kaláśe dáśa kṣípaḥ prá víprāṇām matáyo vā́ca īrate
09.085.07	c	pávamānā abhy àrṣanti suṣṭutím éndraṁ viśanti madirā́sa índavaḥ
09.085.08	a	pávamāno abhy àrṣā suvī́ryam urvī́ṁ gávyūtim máhi śárma sapráthaḥ
09.085.08	c	mā́kir no asyá páriṣūtir īśaténdo jáyema tváyā dhánaṁ dhanam
09.085.09	a	ádhi dyā́m asthād vr̥ṣabhó vicakṣaṇó 'rūrucad ví divó rocanā́ kavíḥ
09.085.09	c	rā́jā pavítram áty eti róruvad diváḥ pīyū́ṣaṁ duhate nr̥cákṣasaḥ
09.085.10	a	divó nā́ke mádhujihvā asaścáto venā́ duhanty ukṣáṇaṁ giriṣṭhā́m
09.085.10	c	apsú drapsáṁ vāvr̥dhānáṁ samudrá ā́ síndhor ūrmā́ mádhumantam pavítra ā́
09.085.11	a	nā́ke suparṇám upapaptivā́ṁsaṁ gíro venā́nām akr̥panta pūrvī́ḥ
09.085.11	c	śíśuṁ rihanti matáyaḥ pánipnataṁ hiraṇyáyaṁ śakunáṁ kṣā́maṇi sthā́m
09.085.12	a	ūrdhvó gandharvó ádhi nā́ke asthād víśvā rūpā́ praticákṣāṇo asya
09.085.12	c	bhānúḥ śukréṇa śocíṣā vy àdyaut prā́rūrucad ródasī mātárā śúciḥ
09.086.01	a	prá ta āśávaḥ pavamāna dhījávo mádā arṣanti raghujā́ iva tmánā
09.086.01	c	divyā́ḥ suparṇā́ mádhumanta índavo madíntamāsaḥ pári kóśam āsate
09.086.02	a	prá te mádāso madirā́sa āśávó 'sr̥kṣata ráthyāso yáthā pŕ̥thak
09.086.02	c	dhenúr ná vatsám páyasābhí vajríṇam índram índavo mádhumanta ūrmáyaḥ
09.086.03	a	átyo ná hiyānó abhí vā́jam arṣa svarvít kóśaṁ divó ádrimātaram
09.086.03	c	vŕ̥ṣā pavítre ádhi sā́no avyáye sómaḥ punāná indriyā́ya dhā́yase
09.086.04	a	prá ta ā́śvinīḥ pavamāna dhījúvo divyā́ asr̥gran páyasā dhárīmaṇi
09.086.04	c	prā́ntár ŕ̥ṣaya sthā́virīr asr̥kṣata yé tvā mr̥jánty r̥ṣiṣāṇa vedhásaḥ
09.086.05	a	víśvā dhā́māni viśvacakṣa ŕ̥bhvasaḥ prabhós te satáḥ pári yanti ketávaḥ
09.086.05	c	vyānaśíḥ pavase soma dhármabhiḥ pátir víśvasya bhúvanasya rājasi
09.086.06	a	ubhayátaḥ pávamānasya raśmáyo dhruvásya satáḥ pári yanti ketávaḥ
09.086.06	c	yádī pavítre ádhi mr̥jyáte háriḥ sáttā ní yónā kaláśeṣu sīdati
09.086.07	a	yajñásya ketúḥ pavate svadhvaráḥ sómo devā́nām úpa yāti niṣkr̥tám
09.086.07	c	sahásradhāraḥ pári kóśam arṣati vŕ̥ṣā pavítram áty eti róruvat
09.086.08	a	rā́jā samudráṁ nadyò ví gāhate 'pā́m ūrmíṁ sacate síndhuṣu śritáḥ
09.086.08	c	ádhy asthāt sā́nu pávamāno avyáyaṁ nā́bhā pr̥thivyā́ dharúṇo mahó diváḥ
09.086.09	a	divó ná sā́nu stanáyann acikradad dyaúś ca yásya pr̥thivī́ ca dhármabhiḥ
09.086.09	c	índrasya sakhyám pavate vivévidat sómaḥ punānáḥ kaláśeṣu sīdati
09.086.10	a	jyótir yajñásya pavate mádhu priyám pitā́ devā́nāṁ janitā́ vibhū́vasuḥ
09.086.10	c	dádhāti rátnaṁ svadháyor apīcyàm madíntamo matsará indriyó rásaḥ
09.086.11	a	abhikrándan kaláśaṁ vājy àrṣati pátir diváḥ śatádhāro vicakṣaṇáḥ
09.086.11	c	hárir mitrásya sádaneṣu sīdati marmr̥jānó 'vibhiḥ síndhubhir vŕ̥ṣā
09.086.12	a	ágre síndhūnām pávamāno arṣaty ágre vācó agriyó góṣu gachati
09.086.12	c	ágre vā́jasya bhajate mahādhanáṁ svāyudháḥ sotŕ̥bhiḥ pūyate vŕ̥ṣā
09.086.13	a	ayám matávāñ chakunó yáthā hitó 'vye sasāra pávamāna ūrmíṇā
09.086.13	c	táva krátvā ródasī antarā́ kave śúcir dhiyā́ pavate sóma indra te
09.086.14	a	drāpíṁ vásāno yajató divispŕ̥śam antarikṣaprā́ bhúvaneṣv árpitaḥ
09.086.14	c	svàr jajñānó nábhasābhy àkramīt pratnám asya pitáram ā́ vivāsati
09.086.15	a	só asya viśé máhi śárma yachati yó asya dhā́ma prathamáṁ vyānaśé
09.086.15	c	padáṁ yád asya paramé vyòmany áto víśvā abhí sáṁ yāti saṁyátaḥ
09.086.16	a	pró ayāsīd índur índrasya niṣkr̥táṁ sákhā sákhyur ná prá mināti saṁgíram
09.086.16	c	márya iva yuvatíbhiḥ sám arṣati sómaḥ kaláśe śatáyāmnā pathā́
09.086.17	a	prá vo dhíyo mandrayúvo vipanyúvaḥ panasyúvaḥ saṁvásaneṣv akramuḥ
09.086.17	c	sómam manīṣā́ abhy ànūṣata stúbho 'bhí dhenávaḥ páyasem aśiśrayuḥ
09.086.18	a	ā́ naḥ soma saṁyátam pipyúṣīm íṣam índo pávasva pávamāno asrídham
09.086.18	c	yā́ no dóhate trír áhann ásaścuṣī kṣumád vā́javan mádhumad suvī́ryam
09.086.19	a	vŕ̥ṣā matīnā́m pavate vicakṣaṇáḥ sómo áhnaḥ pratarītóṣáso diváḥ
09.086.19	c	krāṇā́ síndhūnāṁ kaláśām̐ avīvaśad índrasya hā́rdy āviśán manīṣíbhiḥ
09.086.20	a	manīṣíbhiḥ pavate pūrvyáḥ kavír nŕ̥bhir yatáḥ pári kóśām̐ acikradat
09.086.20	c	tritásya nā́ma janáyan mádhu kṣarad índrasya vāyóḥ sakhyā́ya kártave
09.086.21	a	ayám punāná uṣáso ví rocayad ayáṁ síndhubhyo abhavad ulokakŕ̥t
09.086.21	c	ayáṁ tríḥ saptá duduhāná āśíraṁ sómo hr̥dé pavate cā́ru matsaráḥ
09.086.22	a	pávasva soma divyéṣu dhā́masu sr̥jāná indo kaláśe pavítra ā́
09.086.22	c	sī́dann índrasya jaṭháre kánikradan nŕ̥bhir yatáḥ sū́ryam ā́rohayo diví
09.086.23	a	ádribhiḥ sutáḥ pavase pavítra ā́m̐ índav índrasya jaṭháreṣv āviśán
09.086.23	c	tváṁ nr̥cákṣā abhavo vicakṣaṇa sóma gotrám áṅgirobhyo 'vr̥ṇor ápa
09.086.24	a	tvā́ṁ soma pávamānaṁ svādhyó 'nu víprāso amadann avasyávaḥ
09.086.24	c	tvā́ṁ suparṇá ā́bharad divás párī́ndo víśvābhir matíbhiḥ páriṣkr̥tam
09.086.25	a	ávye punānám pári vā́ra ūrmíṇā háriṁ navante abhí saptá dhenávaḥ
09.086.25	c	apā́m upásthe ádhy āyávaḥ kavím r̥tásya yónā mahiṣā́ aheṣata
09.086.26	a	índuḥ punānó áti gāhate mŕ̥dho víśvāni kr̥ṇván supáthāni yájyave
09.086.26	c	gā́ḥ kr̥ṇvānó nirṇíjaṁ haryatáḥ kavír átyo ná krī́ḷan pári vā́ram arṣati
09.086.27	a	asaścátaḥ śatádhārā abhiśríyo háriṁ navanté 'va tā́ udanyúvaḥ
09.086.27	c	kṣípo mr̥janti pári góbhir ā́vr̥taṁ tr̥tī́ye pr̥ṣṭhé ádhi rocané diváḥ
09.086.28	a	távemā́ḥ prajā́ divyásya rétasas tváṁ víśvasya bhúvanasya rājasi
09.086.28	c	áthedáṁ víśvam pavamāna te váśe tvám indo prathamó dhāmadhā́ asi
09.086.29	a	tváṁ samudró asi viśvavít kave távemā́ḥ páñca pradíśo vídharmaṇi
09.086.29	c	tváṁ dyā́ṁ ca pr̥thivī́ṁ cā́ti jabhriṣe táva jyótīṁṣi pavamāna sū́ryaḥ
09.086.30	a	tvám pavítre rájaso vídharmaṇi devébhyaḥ soma pavamāna pūyase
09.086.30	c	tvā́m uśíjaḥ prathamā́ agr̥bhṇata túbhyemā́ víśvā bhúvanāni yemire
09.086.31	a	prá rebhá ety áti vā́ram avyáyaṁ vŕ̥ṣā váneṣv áva cakradad dháriḥ
09.086.31	c	sáṁ dhītáyo vāvaśānā́ anūṣata śíśuṁ rihanti matáyaḥ pánipnatam
09.086.32	a	sá sū́ryasya raśmíbhiḥ pári vyata tántuṁ tanvānás trivŕ̥taṁ yáthā vidé
09.086.32	c	náyann r̥tásya praśíṣo návīyasīḥ pátir jánīnām úpa yāti niṣkr̥tám
09.086.33	a	rā́jā síndhūnām pavate pátir divá r̥tásya yāti pathíbhiḥ kánikradat
09.086.33	c	sahásradhāraḥ pári ṣicyate háriḥ punānó vā́caṁ janáyann úpāvasuḥ
09.086.34	a	pávamāna máhy árṇo ví dhāvasi sū́ro ná citró ávyayāni pávyayā
09.086.34	c	gábhastipūto nŕ̥bhir ádribhiḥ sutó mahé vā́jāya dhányāya dhanvasi
09.086.35	a	íṣam ū́rjam pavamānābhy àrṣasi śyenó ná váṁsu kaláśeṣu sīdasi
09.086.35	c	índrāya mádvā mádyo mádaḥ sutó divó viṣṭambhá upamó vicakṣaṇáḥ
09.086.36	a	saptá svásāro abhí mātáraḥ śíśuṁ návaṁ jajñānáṁ jényaṁ vipaścítam
09.086.36	c	apā́ṁ gandharváṁ divyáṁ nr̥cákṣasaṁ sómaṁ víśvasya bhúvanasya rājáse
09.086.37	a	īśāná imā́ bhúvanāni vī́yase yujāná indo harítaḥ suparṇyàḥ
09.086.37	c	tā́s te kṣarantu mádhumad ghr̥tám páyas táva vraté soma tiṣṭhantu kr̥ṣṭáyaḥ
09.086.38	a	tváṁ nr̥cákṣā asi soma viśvátaḥ pávamāna vr̥ṣabha tā́ ví dhāvasi
09.086.38	c	sá naḥ pavasva vásumad dhíraṇyavad vayáṁ syāma bhúvaneṣu jīváse
09.086.39	a	govít pavasva vasuvíd dhiraṇyavíd retodhā́ indo bhúvaneṣv árpitaḥ
09.086.39	c	tváṁ suvī́ro asi soma viśvavít táṁ tvā víprā úpa girémá āsate
09.086.40	a	ún mádhva ūrmír vanánā atiṣṭhipad apó vásāno mahiṣó ví gāhate
09.086.40	c	rā́jā pavítraratho vā́jam ā́ruhat sahásrabhr̥ṣṭir jayati śrávo br̥hát
09.086.41	a	sá bhandánā úd iyarti prajā́vatīr viśvā́yur víśvāḥ subhárā áhardivi
09.086.41	c	bráhma prajā́vad rayím áśvapastyam pītá indav índram asmábhyaṁ yācatāt
09.086.42	a	só ágre áhnāṁ hárir haryató mádaḥ prá cétasā cetayate ánu dyúbhiḥ
09.086.42	c	dvā́ jánā yātáyann antár īyate nárā ca śáṁsaṁ daívyaṁ ca dhartári
09.086.43	a	añjáte vy àñjate sám añjate krátuṁ rihanti mádhunābhy àñjate
09.086.43	c	síndhor ucchvāsé patáyantam ukṣáṇaṁ hiraṇyapāvā́ḥ paśúm āsu gr̥bhṇate
09.086.44	a	vipaścíte pávamānāya gāyata mahī́ ná dhā́rā́ty ándho arṣati
09.086.44	c	áhir ná jūrṇā́m áti sarpati tvácam átyo ná krī́ḷann asarad vŕ̥ṣā háriḥ
09.086.45	a	agregó rā́jā́pyas taviṣyate vimā́no áhnām bhúvaneṣv árpitaḥ
09.086.45	c	hárir ghr̥tásnuḥ sudŕ̥śīko arṇavó jyotī́rathaḥ pavate rāyá okyàḥ
09.086.46	a	ásarji skambhó divá údyato mádaḥ pári tridhā́tur bhúvanāny arṣati
09.086.46	c	aṁśúṁ rihanti matáyaḥ pánipnataṁ girā́ yádi nirṇíjam r̥gmíṇo yayúḥ
09.086.47	a	prá te dhā́rā áty áṇvāni meṣyàḥ punānásya saṁyáto yanti ráṁhayaḥ
09.086.47	c	yád góbhir indo camvòḥ samajyása ā́ suvānáḥ soma kaláśeṣu sīdasi
09.086.48	a	pávasva soma kratuvín na ukthyó 'vyo vā́re pári dhāva mádhu priyám
09.086.48	c	jahí víśvān rakṣása indo atríṇo br̥hád vadema vidáthe suvī́rāḥ
09.087.01	a	prá tú drava pári kóśaṁ ní ṣīda nŕ̥bhiḥ punānó abhí vā́jam arṣa
09.087.01	c	áśvaṁ ná tvā vājínam marjáyantó 'chā barhī́ raśanā́bhir nayanti
09.087.02	a	svāyudháḥ pavate devá índur aśastihā́ vr̥jánaṁ rákṣamāṇaḥ
09.087.02	c	pitā́ devā́nāṁ janitā́ sudákṣo viṣṭambhó divó dharúṇaḥ pr̥thivyā́ḥ
09.087.03	a	ŕ̥ṣir vípraḥ puraetā́ jánānām r̥bhúr dhī́ra uśánā kā́vyena
09.087.03	c	sá cid viveda níhitaṁ yád āsām apīcyàṁ gúhyaṁ nā́ma gónām
09.087.04	a	eṣá syá te mádhumām̐ indra sómo vŕ̥ṣā vŕ̥ṣṇe pári pavítre akṣāḥ
09.087.04	c	sahasrasā́ḥ śatasā́ bhūridā́vā śaśvattamám barhír ā́ vājy àsthāt
09.087.05	a	eté sómā abhí gavyā́ sahásrā mahé vā́jāyāmŕ̥tāya śrávāṁsi
09.087.05	c	pavítrebhiḥ pávamānā asr̥grañ chravasyávo ná pr̥tanā́jo átyāḥ
09.087.06	a	pári hí ṣmā puruhūtó jánānāṁ víśvā́sarad bhójanā pūyámānaḥ
09.087.06	c	áthā́ bhara śyenabhr̥ta práyāṁsi rayíṁ túñjāno abhí vā́jam arṣa
09.087.07	a	eṣá suvānáḥ pári sómaḥ pavítre sárgo ná sr̥ṣṭó adadhāvad árvā
09.087.07	c	tigmé śíśāno mahiṣó ná śŕ̥ṅge gā́ gavyánn abhí śū́ro ná sátvā
09.087.08	a	eṣā́ yayau paramā́d antár ádreḥ kū́cit satī́r ūrvé gā́ viveda
09.087.08	c	divó ná vidyút stanáyanty abhraíḥ sómasya te pavata indra dhā́rā
09.087.09	a	utá sma rāśím pári yāsi gónām índreṇa soma sarátham punānáḥ
09.087.09	c	pūrvī́r íṣo br̥hatī́r jīradāno śíkṣā śacīvas táva tā́ upaṣṭút
09.088.01	a	ayáṁ sóma indra túbhyaṁ sunve túbhyam pavate tvám asya pāhi
09.088.01	c	tváṁ ha yáṁ cakr̥ṣé tváṁ vavr̥ṣá índum mádāya yújyāya sómam
09.088.02	a	sá īṁ rátho ná bhuriṣā́ḷ ayoji maháḥ purū́ṇi sātáye vásūni
09.088.02	c	ā́d īṁ víśvā nahuṣyāā̀ṇi jātā́ svàrṣātā vána ūrdhvā́ navanta
09.088.03	a	vāyúr ná yó niyútvām̐ iṣṭáyāmā nā́satyeva háva ā́ śámbhaviṣṭhaḥ
09.088.03	c	viśvávāro draviṇodā́ iva tmán pūṣéva dhījávano 'si soma
09.088.04	a	índro ná yó mahā́ kármāṇi cákrir hantā́ vr̥trā́ṇām asi soma pūrbhít
09.088.04	c	paidvó ná hí tvám áhināmnāṁ hantā́ víśvasyāsi soma dásyoḥ
09.088.05	a	agnír ná yó vána ā́ sr̥jyámāno vŕ̥thā pā́jāṁsi kr̥ṇute nadī́ṣu
09.088.05	c	jáno ná yúdhvā mahatá upabdír íyarti sómaḥ pávamāna ūrmím
09.088.06	a	eté sómā áti vā́rāṇy ávyā divyā́ ná kóśāso abhrávarṣāḥ
09.088.06	c	vŕ̥thā samudráṁ síndhavo ná nī́cīḥ sutā́so abhí kaláśām̐ asr̥gran
09.088.07	a	śuṣmī́ śárdho ná mā́rutam pavasvā́nabhiśastā divyā́ yáthā víṭ
09.088.07	c	ā́po ná makṣū́ sumatír bhavā naḥ sahásrāpsāḥ pr̥tanāṣā́ṇ ná yajñáḥ
09.088.08	a	rā́jño nú te váruṇasya vratā́ni br̥hád gabhīráṁ táva soma dhā́ma
09.088.08	c	śúciṣ ṭvám asi priyó ná mitró dakṣā́yyo aryamévāsi soma
09.089.01	a	pró syá váhniḥ pathyāā̀bhir asyān divó ná vr̥ṣṭíḥ pávamāno akṣāḥ
09.089.01	c	sahásradhāro asadan ny àsmé mātúr upásthe vána ā́ ca sómaḥ
09.089.02	a	rā́jā síndhūnām avasiṣṭa vā́sa r̥tásya nā́vam ā́ruhad rájiṣṭhām
09.089.02	c	apsú drapsó vāvr̥dhe śyenájūto duhá īm pitā́ duhá īm pitúr jā́m
09.089.03	a	siṁháṁ nasanta mádhvo ayā́saṁ hárim aruṣáṁ divó asyá pátim
09.089.03	c	śū́ro yutsú prathamáḥ pr̥chate gā́ ásya cákṣasā pári pāty ukṣā́
09.089.04	a	mádhupr̥ṣṭhaṁ ghorám ayā́sam áśvaṁ ráthe yuñjanty urucakrá r̥ṣvám
09.089.04	c	svásāra īṁ jāmáyo marjayanti sánābhayo vājínam ūrjayanti
09.089.05	a	cátasra īṁ ghr̥tadúhaḥ sacante samāné antár dharúṇe níṣattāḥ
09.089.05	c	tā́ īm arṣanti námasā punānā́s tā́ īṁ viśvátaḥ pári ṣanti pūrvī́ḥ
09.089.06	a	viṣṭambhó divó dharúṇaḥ pr̥thivyā́ víśvā utá kṣitáyo háste asya
09.089.06	c	ásat ta útso gr̥ṇaté niyútvān mádhvo aṁśúḥ pavata indriyā́ya
09.089.07	a	vanvánn ávāto abhí devávītim índrāya soma vr̥trahā́ pavasva
09.089.07	c	śagdhí maháḥ puruścandrásya rāyáḥ suvī́ryasya pátayaḥ syāma
09.090.01	a	prá hinvānó janitā́ ródasyo rátho ná vā́jaṁ saniṣyánn ayāsīt
09.090.01	c	índraṁ gáchann ā́yudhā saṁśíśāno víśvā vásu hástayor ādádhānaḥ
09.090.02	a	abhí tripr̥ṣṭháṁ vŕ̥ṣaṇaṁ vayodhā́m āṅgūṣā́ṇām avāvaśanta vā́ṇīḥ
09.090.02	c	vánā vásāno váruṇo ná síndhūn ví ratnadhā́ dayate vā́ryāṇi
09.090.03	a	śū́ragrāmaḥ sárvavīraḥ sáhāvāñ jétā pavasva sánitā dhánāni
09.090.03	c	tigmā́yudhaḥ kṣiprádhanvā samátsv áṣāḷhaḥ sāhvā́n pŕ̥tanāsu śátrūn
09.090.04	a	urúgavyūtir ábhayāni kr̥ṇván samīcīné ā́ pavasvā púraṁdhī
09.090.04	c	apáḥ síṣāsann uṣásaḥ svàr gā́ḥ sáṁ cikrado mahó asmábhyaṁ vā́jān
09.090.05	a	mátsi soma váruṇam mátsi mitrám mátsī́ndram indo pavamāna víṣṇum
09.090.05	c	mátsi śárdho mā́rutam mátsi devā́n mátsi mahā́m índram indo mádāya
09.090.06	a	evā́ rā́jeva krátumām̐ ámena víśvā ghánighnad duritā́ pavasva
09.090.06	c	índo sūktā́ya vácase váyo dhā yūyám pāta svastíbhiḥ sádā naḥ
09.091.01	a	ásarji vákvā ráthye yáthājaú dhiyā́ manótā prathamó manīṣī́
09.091.01	c	dáśa svásāro ádhi sā́no ávyé 'janti váhniṁ sádanāny ácha
09.091.02	a	vītī́ jánasya divyásya kavyaír ádhi suvānó nahuṣyèbhir índuḥ
09.091.02	c	prá yó nŕ̥bhir amŕ̥to mártyebhir marmr̥jānó 'vibhir góbhir adbhíḥ
09.091.03	a	vŕ̥ṣā vŕ̥ṣṇe róruvad aṁśúr asmai pávamāno rúśad īrte páyo góḥ
09.091.03	c	sahásram ŕ̥kvā pathíbhir vacovíd adhvasmábhiḥ sū́ro áṇvaṁ ví yāti
09.091.04	a	rujā́ dr̥ḷhā́ cid rakṣásaḥ sádāṁsi punāná inda ūrṇuhi ví vā́jān
09.091.04	c	vr̥ścópáriṣṭāt tujatā́ vadhéna yé ánti dūrā́d upanāyám eṣām
09.091.05	a	sá pratnaván návyase viśvavāra sūktā́ya patháḥ kr̥ṇuhi prā́caḥ
09.091.05	c	yé duḥṣáhāso vanúṣā br̥hántas tā́ṁs te aśyāma purukr̥t purukṣo
09.091.06	a	evā́ punānó apáḥ svàr gā́ asmábhyaṁ tokā́ tánayāni bhū́ri
09.091.06	c	śáṁ naḥ kṣétram urú jyótīṁṣi soma jyóṅ naḥ sū́ryaṁ dr̥śáye rirīhi
09.092.01	a	pári suvānó hárir aṁśúḥ pavítre rátho ná sarji sanáye hiyānáḥ
09.092.01	c	ā́pac chlókam indriyám pūyámānaḥ práti devā́m̐ ajuṣata práyobhiḥ
09.092.02	a	áchā nr̥cákṣā asarat pavítre nā́ma dádhānaḥ kavír asya yónau
09.092.02	c	sī́dan hóteva sádane camū́ṣū́pem agmann ŕ̥ṣayaḥ saptá víprāḥ
09.092.03	a	prá sumedhā́ gātuvíd viśvádevaḥ sómaḥ punānáḥ sáda eti nítyam
09.092.03	c	bhúvad víśveṣu kā́vyeṣu rántā́nu jánān yatate páñca dhī́raḥ
09.092.04	a	táva tyé soma pavamāna niṇyé víśve devā́s tráya ekādaśā́saḥ
09.092.04	c	dáśa svadhā́bhir ádhi sā́no ávye mr̥jánti tvā nadyàḥ saptá yahvī́ḥ
09.092.05	a	tán nú satyám pávamānasyāstu yátra víśve kārávaḥ saṁnásanta
09.092.05	c	jyótir yád áhne ákr̥ṇod ulokám prā́van mánuṁ dásyave kar abhī́kam
09.092.06	a	pári sádmeva paśumā́nti hótā rā́jā ná satyáḥ sámitīr iyānáḥ
09.092.06	c	sómaḥ punānáḥ kaláśām̐ ayāsīt sī́dan mr̥gó ná mahiṣó váneṣu
09.093.01	a	sākamúkṣo marjayanta svásāro dáśa dhī́rasya dhītáyo dhánutrīḥ
09.093.01	c	háriḥ páry adravaj jā́ḥ sū́ryasya dróṇaṁ nanakṣe átyo ná vājī́
09.093.02	a	sám mātŕ̥bhir ná śíśur vāvaśānó vŕ̥ṣā dadhanve puruvā́ro adbhíḥ
09.093.02	c	máryo ná yóṣām abhí niṣkr̥táṁ yán sáṁ gachate kaláśa usríyābhiḥ
09.093.03	a	utá prá pipya ū́dhar ághnyāyā índur dhā́rābhiḥ sacate sumedhā́ḥ
09.093.03	c	mūrdhā́naṁ gā́vaḥ páyasā camū́ṣv abhí śrīṇanti vásubhir ná niktaíḥ
09.093.04	a	sá no devébhiḥ pavamāna radéndo rayím aśvínaṁ vāvaśānáḥ
09.093.04	c	rathirāyátām uśatī́ púraṁdhir asmadryàg ā́ dāváne vásūnām
09.093.05	a	nū́ no rayím úpa māsva nr̥vántam punānó vātā́pyaṁ viśváścandram
09.093.05	c	prá vanditúr indo tāry ā́yuḥ prātár makṣū́ dhiyā́vasur jagamyāt
09.094.01	a	ádhi yád asmin vājínīva śúbha spárdhante dhíyaḥ sū́rye ná víśaḥ
09.094.01	c	apó vr̥ṇānáḥ pavate kavīyán vrajáṁ ná paśuvárdhanāya mánma
09.094.02	a	dvitā́ vyūrṇvánn amŕ̥tasya dhā́ma svarvíde bhúvanāni prathanta
09.094.02	c	dhíyaḥ pinvānā́ḥ svásare ná gā́va r̥tāyántīr abhí vāvaśra índum
09.094.03	a	pári yát kavíḥ kā́vyā bhárate śū́ro ná rátho bhúvanāni víśvā
09.094.03	c	devéṣu yáśo mártāya bhū́ṣan dákṣāya rāyáḥ purubhū́ṣu návyaḥ
09.094.04	a	śriyé jātáḥ śriyá ā́ nír iyāya śríyaṁ váyo jaritŕ̥bhyo dadhāti
09.094.04	c	śríyaṁ vásānā amr̥tatvám āyan bhávanti satyā́ samithā́ mitádrau
09.094.05	a	íṣam ū́rjam abhy àrṣā́śvaṁ gā́m urú jyótiḥ kr̥ṇuhi mátsi devā́n
09.094.05	c	víśvāni hí suṣáhā tā́ni túbhyam pávamāna bā́dhase soma śátrūn
09.095.01	a	kánikranti hárir ā́ sr̥jyámānaḥ sī́dan vánasya jaṭháre punānáḥ
09.095.01	c	nŕ̥bhir yatáḥ kr̥ṇute nirṇíjaṁ gā́ áto matī́r janayata svadhā́bhiḥ
09.095.02	a	háriḥ sr̥jānáḥ pathyāā̀m r̥tásyéyarti vā́cam aritéva nā́vam
09.095.02	c	devó devā́nāṁ gúhyāni nā́māvíṣ kr̥ṇoti barhíṣi pravā́ce
09.095.03	a	apā́m ivéd ūrmáyas tárturāṇāḥ prá manīṣā́ īrate sómam ácha
09.095.03	c	namasyántīr úpa ca yánti sáṁ cā́ ca viśanty uśatī́r uśántam
09.095.04	a	tám marmr̥jānám mahiṣáṁ ná sā́nāv aṁśúṁ duhanty ukṣáṇaṁ giriṣṭhā́m
09.095.04	c	táṁ vāvaśānám matáyaḥ sacante tritó bibharti váruṇaṁ samudré
09.095.05	a	íṣyan vā́cam upavaktéva hótuḥ punāná indo ví ṣyā manīṣā́m
09.095.05	c	índraś ca yát kṣáyathaḥ saúbhagāya suvī́ryasya pátayaḥ syāma
09.096.01	a	prá senānī́ḥ śū́ro ágre ráthānāṁ gavyánn eti hárṣate asya sénā
09.096.01	c	bhadrā́n kr̥ṇvánn indrahavā́n sákhibhya ā́ sómo vástrā rabhasā́ni datte
09.096.02	a	sám asya háriṁ hárayo mr̥janty aśvahayaír ániśitaṁ námobhiḥ
09.096.02	c	ā́ tiṣṭhati rátham índrasya sákhā vidvā́m̐ enā sumatíṁ yāty ácha
09.096.03	a	sá no deva devátāte pavasva mahé soma psárasa indrapā́naḥ
09.096.03	c	kr̥ṇvánn apó varṣáyan dyā́m utémā́m urór ā́ no varivasyā punānáḥ
09.096.04	a	ájītayé 'hataye pavasva svastáye sarvátātaye br̥haté
09.096.04	c	tád uśanti víśva imé sákhāyas tád aháṁ vaśmi pavamāna soma
09.096.05	a	sómaḥ pavate janitā́ matīnā́ṁ janitā́ divó janitā́ pr̥thivyā́ḥ
09.096.05	c	janitā́gnér janitā́ sū́ryasya janiténdrasya janitótá víṣṇoḥ
09.096.06	a	brahmā́ devā́nām padavī́ḥ kavīnā́m ŕ̥ṣir víprāṇām mahiṣó mr̥gā́ṇām
09.096.06	c	śyenó gŕ̥dhrāṇāṁ svádhitir vánānāṁ sómaḥ pavítram áty eti rébhan
09.096.07	a	prā́vīvipad vācá ūrmíṁ ná síndhur gíraḥ sómaḥ pávamāno manīṣā́ḥ
09.096.07	c	antáḥ páśyan vr̥jánemā́varāṇy ā́ tiṣṭhati vr̥ṣabhó góṣu jānán
09.096.08	a	sá matsaráḥ pr̥tsú vanvánn ávātaḥ sahásraretā abhí vā́jam arṣa
09.096.08	c	índrāyendo pávamāno manīṣy àṁśór ūrmím īraya gā́ iṣaṇyán
09.096.09	a	pári priyáḥ kaláśe devávāta índrāya sómo ráṇyo mádāya
09.096.09	c	sahásradhāraḥ śatávāja índur vājī́ ná sáptiḥ sámanā jigāti
09.096.10	a	sá pūrvyó vasuvíj jā́yamāno mr̥jānó apsú duduhānó ádrau
09.096.10	c	abhiśastipā́ bhúvanasya rā́jā vidád gātúm bráhmaṇe pūyámānaḥ
09.096.11	a	tváyā hí naḥ pitáraḥ soma pū́rve kármāṇi cakrúḥ pavamāna dhī́rāḥ
09.096.11	c	vanvánn ávātaḥ paridhī́m̐r áporṇu vīrébhir áśvair maghávā bhavā naḥ
09.096.12	a	yáthā́pavathā mánave vayodhā́ amitrahā́ varivovíd dhavíṣmān
09.096.12	c	evā́ pavasva dráviṇaṁ dádhāna índre sáṁ tiṣṭha janáyā́yudhāni
09.096.13	a	pávasva soma mádhumām̐ r̥tā́vāpó vásāno ádhi sā́no ávye
09.096.13	c	áva dróṇāni ghr̥távānti sīda madíntamo matsará indrapā́naḥ
09.096.14	a	vr̥ṣṭíṁ diváḥ śatádhāraḥ pavasva sahasrasā́ vājayúr devávītau
09.096.14	c	sáṁ síndhubhiḥ kaláśe vāvaśānáḥ sám usríyābhiḥ pratirán na ā́yuḥ
09.096.15	a	eṣá syá sómo matíbhiḥ punānó 'tyo ná vājī́ táratī́d árātīḥ
09.096.15	c	páyo ná dugdhám áditer iṣirám urv .ìva gātúḥ suyámo ná vóḷhā
09.096.16	a	svāyudháḥ sotŕ̥bhiḥ pūyámāno 'bhy àrṣa gúhyaṁ cā́ru nā́ma
09.096.16	c	abhí vā́jaṁ sáptir iva śravasyā́bhí vāyúm abhí gā́ deva soma
09.096.17	a	śíśuṁ jajñānáṁ haryatám mr̥janti śumbhánti váhnim marúto gaṇéna
09.096.17	c	kavír gīrbhíḥ kā́vyenā kavíḥ sán sómaḥ pavítram áty eti rébhan
09.096.18	a	ŕ̥ṣimanā yá r̥ṣikŕ̥t svarṣā́ḥ sahásraṇīthaḥ padavī́ḥ kavīnā́m
09.096.18	c	tr̥tī́yaṁ dhā́ma mahiṣáḥ síṣāsan sómo virā́jam ánu rājati ṣṭúp
09.096.19	a	camūṣác chyenáḥ śakunó vibhŕ̥tvā govindúr drapsá ā́yudhāni bíbhrat
09.096.19	c	apā́m ūrmíṁ sácamānaḥ samudráṁ turī́yaṁ dhā́ma mahiṣó vivakti
09.096.20	a	máryo ná śubhrás tanvàm mr̥jānó 'tyo ná sŕ̥tvā sanáye dhánānām
09.096.20	c	vŕ̥ṣeva yūthā́ pári kóśam árṣan kánikradac camvòr ā́ viveśa
09.096.21	a	pávasvendo pávamāno máhobhiḥ kánikradat pári vā́rāṇy arṣa
09.096.21	c	krī́ḷañ camvòr ā́ viśa pūyámāna índraṁ te ráso madiró mamattu
09.096.22	a	prā́sya dhā́rā br̥hatī́r asr̥grann aktó góbhiḥ kaláśām̐ ā́ viveśa
09.096.22	c	sā́ma kr̥ṇván sāmanyò vipaścít krándann ety abhí sákhyur ná jāmím
09.096.23	a	apaghnánn eṣi pavamāna śátrūn priyā́ṁ ná jāró abhígīta índuḥ
09.096.23	c	sī́dan váneṣu śakunó ná pátvā sómaḥ punānáḥ kaláśeṣu sáttā
09.096.24	a	ā́ te rúcaḥ pávamānasya soma yóṣeva yanti sudúghāḥ sudhārā́ḥ
09.096.24	c	hárir ā́nītaḥ puruvā́ro apsv ácikradat kaláśe devayūnā́m
09.097.01	a	asyá preṣā́ hemánā pūyámāno devó devébhiḥ sám apr̥kta rásam
09.097.01	c	sutáḥ pavítram páry eti rébhan mitéva sádma paśumā́nti hótā
09.097.02	a	bhadrā́ vástrā samanyāā̀ vásāno mahā́n kavír nivácanāni śáṁsan
09.097.02	c	ā́ vacyasva camvòḥ pūyámāno vicakṣaṇó jā́gr̥vir devávītau
09.097.03	a	sám u priyó mr̥jyate sā́no ávye yaśástaro yaśásāṁ kṣaíto asmé
09.097.03	c	abhí svara dhánvā pūyámāno yūyám pāta svastíbhiḥ sádā naḥ
09.097.04	a	prá gāyatābhy àrcāma devā́n sómaṁ hinota mahaté dhánāya
09.097.04	c	svādúḥ pavāte áti vā́ram ávyam ā́ sīdāti kaláśaṁ devayúr naḥ
09.097.05	a	índur devā́nām úpa sakhyám āyán sahásradhāraḥ pavate mádāya
09.097.05	c	nŕ̥bhi stávāno ánu dhā́ma pū́rvam ágann índram mahaté saúbhagāya
09.097.06	a	stotré rāyé hárir arṣā punāná índram mádo gachatu te bhárāya
09.097.06	c	devaír yāhi saráthaṁ rā́dho áchā yūyám pāta svastíbhiḥ sádā naḥ
09.097.07	a	prá kā́vyam uśáneva bruvāṇó devó devā́nāṁ jánimā vivakti
09.097.07	c	máhivrataḥ śúcibandhuḥ pāvakáḥ padā́ varāhó abhy èti rébhan
09.097.08	a	prá haṁsā́sas tr̥pálam manyúm áchāmā́d ástaṁ vŕ̥ṣagaṇā ayāsuḥ
09.097.08	c	āṅgūṣyàm pávamānaṁ sákhāyo durmárṣaṁ sākám prá vadanti vāṇám
09.097.09	a	sá raṁhata urugāyásya jūtíṁ vŕ̥thā krī́ḷantam mimate ná gā́vaḥ
09.097.09	c	parīṇasáṁ kr̥ṇute tigmáśr̥ṅgo dívā hárir dádr̥śe náktam r̥jráḥ
09.097.10	a	índur vājī́ pavate gónyoghā índre sómaḥ sáha ínvan mádāya
09.097.10	c	hánti rákṣo bā́dhate páry árātīr várivaḥ kr̥ṇván vr̥jánasya rā́jā
09.097.11	a	ádha dhā́rayā mádhvā pr̥cānás tiró róma pavate ádridugdhaḥ
09.097.11	c	índur índrasya sakhyáṁ juṣāṇó devó devásya matsaró mádāya
09.097.12	a	abhí priyā́ṇi pavate punānó devó devā́n svéna rásena pr̥ñcán
09.097.12	c	índur dhármāṇy r̥tuthā́ vásāno dáśa kṣípo avyata sā́no ávye
09.097.13	a	vŕ̥ṣā śóṇo abhikánikradad gā́ nadáyann eti pr̥thivī́m utá dyā́m
09.097.13	c	índrasyeva vagnúr ā́ śr̥ṇva ājaú pracetáyann arṣati vā́cam émā́m
09.097.14	a	rasā́yyaḥ páyasā pínvamāna īráyann eṣi mádhumantam aṁśúm
09.097.14	c	pávamānaḥ saṁtaním eṣi kr̥ṇvánn índrāya soma pariṣicyámānaḥ
09.097.15	a	evā́ pavasva madiró mádāyodagrābhásya namáyan vadhasnaíḥ
09.097.15	c	pári várṇam bháramāṇo rúśantaṁ gavyúr no arṣa pári soma siktáḥ
09.097.16	a	juṣṭvī́ na indo supáthā sugā́ny uraú pavasva várivāṁsi kr̥ṇván
09.097.16	c	ghanéva víṣvag duritā́ni vighnánn ádhi ṣṇúnā dhanva sā́no ávye
09.097.17	a	vr̥ṣṭíṁ no arṣa divyā́ṁ jigatnúm íḷāvatīṁ śaṁgáyīṁ jīrádānum
09.097.17	c	stúkeva vītā́ dhanvā vicinván bándhūm̐r imā́m̐ ávarām̐ indo vāyū́n
09.097.18	a	granthíṁ ná ví ṣya grathitám punāná r̥júṁ ca gātúṁ vr̥jináṁ ca soma
09.097.18	c	átyo ná krado hárir ā́ sr̥jānó máryo deva dhanva pastyāā̀vān
09.097.19	a	júṣṭo mádāya devátāta indo pári ṣṇúnā dhanva sā́no ávye
09.097.19	c	sahásradhāraḥ surabhír ádabdhaḥ pári srava vā́jasātau nr̥ṣáhye
09.097.20	a	araśmā́no yè 'rathā́ áyuktā átyāso ná sasr̥jānā́sa ājaú
09.097.20	c	eté śukrā́so dhanvanti sómā dévāsas tā́m̐ úpa yātā píbadhyai
09.097.21	a	evā́ na indo abhí devávītim pári srava nábho árṇaś camū́ṣu
09.097.21	c	sómo asmábhyaṁ kā́myam br̥hántaṁ rayíṁ dadātu vīrávantam ugrám
09.097.22	a	tákṣad yádī mánaso vénato vā́g jyéṣṭhasya vā dhármaṇi kṣór ánīke
09.097.22	c	ā́d īm āyan váram ā́ vāvaśānā́ júṣṭam pátiṁ kaláśe gā́va índum
09.097.23	a	prá dānudó divyó dānupinvá r̥tám r̥tā́ya pavate sumedhā́ḥ
09.097.23	c	dharmā́ bhuvad vr̥janyàsya rā́jā prá raśmíbhir daśábhir bhāri bhū́ma
09.097.24	a	pavítrebhiḥ pávamāno nr̥cákṣā rā́jā devā́nām utá mártyānām
09.097.24	c	dvitā́ bhuvad rayipátī rayīṇā́m r̥tám bharat súbhr̥taṁ cā́rv índuḥ
09.097.25	a	árvām̐ iva śrávase sātím áchéndrasya vāyór abhí vītím arṣa
09.097.25	c	sá naḥ sahásrā br̥hatī́r íṣo dā bhávā soma draviṇovít punānáḥ
09.097.26	a	devāvyò naḥ pariṣicyámānāḥ kṣáyaṁ suvī́raṁ dhanvantu sómāḥ
09.097.26	c	āyajyávaḥ sumatíṁ viśvávārā hótāro ná diviyájo mandrátamāḥ
09.097.27	a	evā́ deva devátāte pavasva mahé soma psárase devapā́naḥ
09.097.27	c	maháś cid dhí ṣmási hitā́ḥ samaryé kr̥dhí suṣṭhāné ródasī punānáḥ
09.097.28	a	áśvo nó krado vŕ̥ṣabhir yujānáḥ siṁhó ná bhīmó mánaso jávīyān
09.097.28	c	arvācī́naiḥ pathíbhir yé rájiṣṭhā ā́ pavasva saumanasáṁ na indo
09.097.29	a	śatáṁ dhā́rā devájātā asr̥gran sahásram enāḥ kaváyo mr̥janti
09.097.29	c	índo sanítraṁ divá ā́ pavasva puraetā́si maható dhánasya
09.097.30	a	divó ná sárgā asasr̥gram áhnāṁ rā́jā ná mitrám prá mināti dhī́raḥ
09.097.30	c	pitúr ná putráḥ krátubhir yatāná ā́ pavasva viśé asyā́ ájītim
09.097.31	a	prá te dhā́rā mádhumatīr asr̥gran vā́rān yát pūtó atyéṣy ávyān
09.097.31	c	pávamāna pávase dhā́ma gónāṁ jajñānáḥ sū́ryam apinvo arkaíḥ
09.097.32	a	kánikradad ánu pánthām r̥tásya śukró ví bhāsy amŕ̥tasya dhā́ma
09.097.32	c	sá índrāya pavase matsarávān hinvānó vā́cam matíbhiḥ kavīnā́m
09.097.33	a	divyáḥ suparṇó 'va cakṣi soma pínvan dhā́rāḥ kármaṇā devávītau
09.097.33	c	éndo viśa kaláśaṁ somadhā́naṁ krándann ihi sū́ryasyópa raśmím
09.097.34	a	tisró vā́ca īrayati prá váhnir r̥tásya dhītím bráhmaṇo manīṣā́m
09.097.34	c	gā́vo yanti gópatim pr̥chámānāḥ sómaṁ yanti matáyo vāvaśānā́ḥ
09.097.35	a	sómaṁ gā́vo dhenávo vāvaśānā́ḥ sómaṁ víprā matíbhiḥ pr̥chámānāḥ
09.097.35	c	sómaḥ sutáḥ pūyate ajyámānaḥ sóme arkā́s triṣṭúbhaḥ sáṁ navante
09.097.36	a	evā́ naḥ soma pariṣicyámāna ā́ pavasva pūyámānaḥ svastí
09.097.36	c	índram ā́ viśa br̥hatā́ ráveṇa vardháyā vā́caṁ janáyā púraṁdhim
09.097.37	a	ā́ jā́gr̥vir vípra r̥tā́ matīnā́ṁ sómaḥ punānó asadac camū́ṣu
09.097.37	c	sápanti yám mithunā́so níkāmā adhvaryávo rathirā́saḥ suhástāḥ
09.097.38	a	sá punāná úpa sū́re ná dhā́tóbhé aprā ródasī ví ṣá āvaḥ
09.097.38	c	priyā́ cid yásya priyasā́sa ūtī́ sá tū́ dhánaṁ kāríṇe ná prá yaṁsat
09.097.39	a	sá vardhitā́ várdhanaḥ pūyámānaḥ sómo mīḍhvā́m̐ abhí no jyótiṣāvīt
09.097.39	c	yénā naḥ pū́rve pitáraḥ padajñā́ḥ svarvído abhí gā́ ádrim uṣṇán
09.097.40	a	ákrān samudráḥ prathamé vídharmañ janáyan prajā́ bhúvanasya rā́jā
09.097.40	c	vŕ̥ṣā pavítre ádhi sā́no ávye br̥hát sómo vāvr̥dhe suvāná índuḥ
09.097.41	a	mahát tát sómo mahiṣáś cakārāpā́ṁ yád gárbhó 'vr̥ṇīta devā́n
09.097.41	c	ádadhād índre pávamāna ójó 'janayat sū́rye jyótir índuḥ
09.097.42	a	mátsi vāyúm iṣṭáye rā́dhase ca mátsi mitrā́váruṇā pūyámānaḥ
09.097.42	c	mátsi śárdho mā́rutam mátsi devā́n mátsi dyā́vāpr̥thivī́ deva soma
09.097.43	a	r̥júḥ pavasva vr̥jinásya hantā́pā́mīvām bā́dhamāno mŕ̥dhaś ca
09.097.43	c	abhiśrīṇán páyaḥ páyasābhí gónām índrasya tváṁ táva vayáṁ sákhāyaḥ
09.097.44	a	mádhvaḥ sū́dam pavasva vásva útsaṁ vīráṁ ca na ā́ pavasvā bhágaṁ ca
09.097.44	c	svádasvéndrāya pávamāna indo rayíṁ ca na ā́ pavasvā samudrā́t
09.097.45	a	sómaḥ sutó dhā́rayā́tyo ná hítvā síndhur ná nimnám abhí vājy àkṣāḥ
09.097.45	c	ā́ yóniṁ ványam asadat punānáḥ sám índur góbhir asarat sám adbhíḥ
09.097.46	a	eṣá syá te pavata indra sómaś camū́ṣu dhī́ra uśaté távasvān
09.097.46	c	svàrcakṣā rathiráḥ satyáśuṣmaḥ kā́mo ná yó devayatā́m ásarji
09.097.47	a	eṣá pratnéna váyasā punānás tiró várpāṁsi duhitúr dádhānaḥ
09.097.47	c	vásānaḥ śárma trivárūtham apsú hóteva yāti sámaneṣu rébhan
09.097.48	a	nū́ nas tváṁ rathiró deva soma pári srava camvòḥ pūyámānaḥ
09.097.48	c	apsú svā́diṣṭho mádhumām̐ r̥tā́vā devó ná yáḥ savitā́ satyámanmā
09.097.49	a	abhí vāyúṁ vīty àrṣā gr̥ṇānò 'bhí mitrā́váruṇā pūyámānaḥ
09.097.49	c	abhī́ náraṁ dhījávanaṁ ratheṣṭhā́m abhī́ndraṁ vŕ̥ṣaṇaṁ vájrabāhum
09.097.50	a	abhí vástrā suvasanā́ny arṣābhí dhenū́ḥ sudúghāḥ pūyámānaḥ
09.097.50	c	abhí candrā́ bhártave no híraṇyābhy áśvān rathíno deva soma
09.097.51	a	abhī́ no arṣa divyā́ vásūny abhí víśvā pā́rthivā pūyámānaḥ
09.097.51	c	abhí yéna dráviṇam aśnávāmābhy āā̀rṣeyáṁ jamadagniván naḥ
09.097.52	a	ayā́ pavā́ pavasvainā́ vásūni mām̐ścatvá indo sárasi prá dhanva
09.097.52	c	bradhnáś cid átra vā́to ná jūtáḥ purumédhaś cit tákave náraṁ dāt
09.097.53	a	utá na enā́ pavayā́ pavasvā́dhi śruté śravā́yyasya tīrthé
09.097.53	c	ṣaṣṭíṁ sahásrā naigutó vásūni vr̥kṣáṁ ná pakváṁ dhūnavad ráṇāya
09.097.54	a	máhīmé asya vŕ̥ṣanā́ma śūṣé mā́m̐ścatve vā pŕ̥śane vā vádhatre
09.097.54	c	ásvāpayan nigútaḥ sneháyac cā́pāmítrām̐ ápācíto acetáḥ
09.097.55	a	sáṁ trī́ pavítrā vítatāny eṣy ánv ékaṁ dhāvasi pūyámānaḥ
09.097.55	c	ási bhágo ási dātrásya dātā́si maghávā maghávadbhya indo
09.097.56	a	eṣá viśvavít pavate manīṣī́ sómo víśvasya bhúvanasya rā́jā
09.097.56	c	drapsā́m̐ īráyan vidátheṣv índur ví vā́ram ávyaṁ samáyā́ti yāti
09.097.57	a	índuṁ rihanti mahiṣā́ ádabdhāḥ padé rebhanti kaváyo ná gŕ̥dhrāḥ
09.097.57	c	hinvánti dhī́rā daśábhiḥ kṣípābhiḥ sám añjate rūpám apā́ṁ rásena
09.097.58	a	tváyā vayám pávamānena soma bháre kr̥táṁ ví cinuyāma śáśvat
09.097.58	c	tán no mitró váruṇo māmahantām áditiḥ síndhuḥ pr̥thivī́ utá dyaúḥ
09.098.01	a	abhí no vājasā́tamaṁ rayím arṣa puruspŕ̥ham
09.098.01	c	índo sahásrabharṇasaṁ tuvidyumnáṁ vibhvāsáham
09.098.02	a	pári ṣyá suvānó avyáyaṁ ráthe ná vármāvyata
09.098.02	c	índur abhí drúṇā hitó hiyānó dhā́rābhir akṣāḥ
09.098.03	a	pári ṣyá suvānó akṣā índur ávye mádacyutaḥ
09.098.03	c	dhā́rā yá ūrdhvó adhvaré bhrājā́ naíti gavyayúḥ
09.098.04	a	sá hí tváṁ deva śáśvate vásu mártāya dāśúṣe
09.098.04	c	índo sahasríṇaṁ rayíṁ śatā́tmānaṁ vivāsasi
09.098.05	a	vayáṁ te asyá vr̥trahan váso vásvaḥ puruspŕ̥haḥ
09.098.05	c	ní nédiṣṭhatamā iṣáḥ syā́ma sumnásyādhrigo
09.098.06	a	dvír yám páñca sváyaśasaṁ svásāro ádrisaṁhatam
09.098.06	c	priyám índrasya kā́myam prasnāpáyanty ūrmíṇam
09.098.07	a	pári tyáṁ haryatáṁ hárim babhrúm punanti vā́reṇa
09.098.07	c	yó devā́n víśvām̐ ít pári mádena sahá gáchati
09.098.08	a	asyá vo hy ávasā pā́nto dakṣasā́dhanam
09.098.08	c	yáḥ sūríṣu śrávo br̥hád dadhé svàr ṇá haryatáḥ
09.098.09	a	sá vāṁ yajñéṣu mānavī índur janiṣṭa rodasī
09.098.09	c	devó devī giriṣṭhā́ ásredhan táṁ tuviṣváṇi
09.098.10	a	índrāya soma pā́tave vr̥traghné pári ṣicyase
09.098.10	c	náre ca dákṣiṇāvate devā́ya sadanāsáde
09.098.11	a	té pratnā́so vyùṣṭiṣu sómāḥ pavítre akṣaran
09.098.11	c	apapróthantaḥ sanutár huraścítaḥ prātás tā́m̐ ápracetasaḥ
09.098.12	a	táṁ sakhāyaḥ purorúcaṁ yūyáṁ vayáṁ ca sūráyaḥ
09.098.12	c	aśyā́ma vā́jagandhyaṁ sanéma vā́japastyam
09.099.01	a	ā́ haryatā́ya dhr̥ṣṇáve dhánus tanvanti paúṁsyam
09.099.01	c	śukrā́ṁ vayanty ásurāya nirṇíjaṁ vipā́m ágre mahīyúvaḥ
09.099.02	a	ádha kṣapā́ páriṣkr̥to vā́jām̐ abhí prá gāhate
09.099.02	c	yádī vivásvato dhíyo háriṁ hinvánti yā́tave
09.099.03	a	tám asya marjayāmasi mádo yá indrapā́tamaḥ
09.099.03	c	yáṁ gā́va āsábhir dadhúḥ purā́ nūnáṁ ca sūráyaḥ
09.099.04	a	táṁ gā́thayā purāṇyā́ punānám abhy ànūṣata
09.099.04	c	utó kr̥panta dhītáyo devā́nāṁ nā́ma bíbhratīḥ
09.099.05	a	tám ukṣámāṇam avyáye vā́re punanti dharṇasím
09.099.05	c	dūtáṁ ná pūrvácittaya ā́ śāsate manīṣíṇaḥ
09.099.06	a	sá punānó madíntamaḥ sómaś camū́ṣu sīdati
09.099.06	c	paśaú ná réta ādádhat pátir vacasyate dhiyáḥ
09.099.07	a	sá mr̥jyate sukármabhir devó devébhyaḥ sutáḥ
09.099.07	c	vidé yád āsu saṁdadír mahī́r apó ví gāhate
09.099.08	a	sutá indo pavítra ā́ nŕ̥bhir yató ví nīyase
09.099.08	c	índrāya matsaríntamaś camū́ṣv ā́ ní ṣīdasi
09.100.01	a	abhī́ navante adrúhaḥ priyám índrasya kā́myam
09.100.01	c	vatsáṁ ná pū́rva ā́yuni jātáṁ rihanti mātáraḥ
09.100.02	a	punāná indav ā́ bhara sóma dvibárhasaṁ rayím
09.100.02	c	tváṁ vásūni puṣyasi víśvāni dāśúṣo gr̥hé
09.100.03	a	tváṁ dhíyam manoyújaṁ sr̥jā́ vr̥ṣṭíṁ ná tanyatúḥ
09.100.03	c	tváṁ vásūni pā́rthivā divyā́ ca soma puṣyasi
09.100.04	a	pári te jigyúṣo yathā dhā́rā sutásya dhāvati
09.100.04	c	ráṁhamāṇā vy àvyáyaṁ vā́raṁ vājī́va sānasíḥ
09.100.05	a	krátve dákṣāya naḥ kave pávasva soma dhā́rayā
09.100.05	c	índrāya pā́tave sutó mitrā́ya váruṇāya ca
09.100.06	a	pávasva vājasā́tamaḥ pavítre dhā́rayā sutáḥ
09.100.06	c	índrāya soma víṣṇave devébhyo mádhumattamaḥ
09.100.07	a	tvā́ṁ rihanti mātáro hárim pavítre adrúhaḥ
09.100.07	c	vatsáṁ jātáṁ ná dhenávaḥ pávamāna vídharmaṇi
09.100.08	a	pávamāna máhi śrávaś citrébhir yāsi raśmíbhiḥ
09.100.08	c	śárdhan támāṁsi jighnase víśvāni dāśúṣo gr̥hé
09.100.09	a	tváṁ dyā́ṁ ca mahivrata pr̥thivī́ṁ cā́ti jabhriṣe
09.100.09	c	práti drāpím amuñcathāḥ pávamāna mahitvanā́
09.101.01	a	purójitī vo ándhasaḥ sutā́ya mādayitnáve
09.101.01	c	ápa śvā́naṁ śnathiṣṭana sákhāyo dīrghajihvyàm
09.101.02	a	yó dhā́rayā pāvakáyā pariprasyándate sutáḥ
09.101.02	c	índur áśvo ná kŕ̥tvyaḥ
09.101.03	a	táṁ duróṣam abhī́ náraḥ sómaṁ viśvā́cyā dhiyā́
09.101.03	c	yajñáṁ hinvanty ádribhiḥ
09.101.04	a	sutā́so mádhumattamāḥ sómā índrāya mandínaḥ
09.101.04	c	pavítravanto akṣaran devā́n gachantu vo mádāḥ
09.101.05	a	índur índrāya pavata íti devā́so abruvan
09.101.05	c	vācás pátir makhasyate víśvasyéśāna ójasā
09.101.06	a	sahásradhāraḥ pavate samudró vācamīṅkhayáḥ
09.101.06	c	sómaḥ pátī rayīṇā́ṁ sákhéndrasya divé dive
09.101.07	a	ayám pūṣā́ rayír bhágaḥ sómaḥ punānó arṣati
09.101.07	c	pátir víśvasya bhū́mano vy àkhyad ródasī ubhé
09.101.08	a	sám u priyā́ anūṣata gā́vo mádāya ghŕ̥ṣvayaḥ
09.101.08	c	sómāsaḥ kr̥ṇvate patháḥ pávamānāsa índavaḥ
09.101.09	a	yá ójiṣṭhas tám ā́ bhara pávamāna śravā́yyam
09.101.09	c	yáḥ páñca carṣaṇī́r abhí rayíṁ yéna vánāmahai
09.101.10	a	sómāḥ pavanta índavo 'smábhyaṁ gātuvíttamāḥ
09.101.10	c	mitrā́ḥ suvānā́ arepásaḥ svādhyàḥ svarvídaḥ
09.101.11	a	suṣvāṇā́so vy ádribhiś cítānā gór ádhi tvací
09.101.11	c	íṣam asmábhyam abhítaḥ sám asvaran vasuvídaḥ
09.101.12	a	eté pūtā́ vipaścítaḥ sómāso dádhyāśiraḥ
09.101.12	c	sū́ryāso ná darśatā́so jigatnávo dhruvā́ ghr̥té
09.101.13	a	prá sunvānásyā́ndhaso márto ná vr̥ta tád vácaḥ
09.101.13	c	ápa śvā́nam arādhásaṁ hatā́ makháṁ ná bhŕ̥gavaḥ
09.101.14	a	ā́ jāmír átke avyata bhujé ná putrá oṇyòḥ
09.101.14	c	sáraj jāró ná yóṣaṇāṁ varó ná yónim āsádam
09.101.15	a	sá vīró dakṣasā́dhano ví yás tastámbha ródasī
09.101.15	c	háriḥ pavítre avyata vedhā́ ná yónim āsádam
09.101.16	a	ávyo vā́rebhiḥ pavate sómo gávye ádhi tvací
09.101.16	c	kánikradad vŕ̥ṣā hárir índrasyābhy èti niṣkr̥tám
09.102.01	a	krāṇā́ śíśur mahī́nāṁ hinvánn r̥tásya dī́dhitim
09.102.01	c	víśvā pári priyā́ bhuvad ádha dvitā́
09.102.02	a	úpa tritásya pāṣyòr ábhakta yád gúhā padám
09.102.02	c	yajñásya saptá dhā́mabhir ádha priyám
09.102.03	a	trī́ṇi tritásya dhā́rayā pr̥ṣṭhéṣv érayā rayím
09.102.03	c	mímīte asya yójanā ví sukrátuḥ
09.102.04	a	jajñānáṁ saptá mātáro vedhā́m aśāsata śriyé
09.102.04	c	ayáṁ dhruvó rayīṇā́ṁ cíketa yát
09.102.05	a	asyá vraté sajóṣaso víśve devā́so adrúhaḥ
09.102.05	c	spārhā́ bhavanti rántayo juṣánta yát
09.102.06	a	yám ī gárbham r̥tāvŕ̥dho dr̥śé cā́rum ájījanan
09.102.06	c	kavím máṁhiṣṭham adhvaré puruspŕ̥ham
09.102.07	a	samīcīné abhí tmánā yahvī́ r̥tásya mātárā
09.102.07	c	tanvānā́ yajñám ānuṣág yád añjaté
09.102.08	a	krátvā śukrébhir akṣábhir r̥ṇór ápa vrajáṁ diváḥ
09.102.08	c	hinvánn r̥tásya dī́dhitim prā́dhvaré
09.103.01	a	prá punānā́ya vedháse sómāya váca údyatam
09.103.01	c	bhr̥tíṁ ná bharā matíbhir jújoṣate
09.103.02	a	pári vā́rāṇy avyáyā góbhir añjānó arṣati
09.103.02	c	trī́ ṣadhásthā punānáḥ kr̥ṇute háriḥ
09.103.03	a	pári kóśam madhuścútam avyáye vā́re arṣati
09.103.03	c	abhí vā́ṇīr ŕ̥ṣīṇāṁ saptá nūṣata
09.103.04	a	pári ṇetā́ matīnā́ṁ viśvádevo ádābhyaḥ
09.103.04	c	sómaḥ punānáś camvòr viśad dháriḥ
09.103.05	a	pári daívīr ánu svadhā́ índreṇa yāhi sarátham
09.103.05	c	punānó vāghád vāghádbhir ámartyaḥ
09.103.06	a	pári sáptir ná vājayúr devó devébhyaḥ sutáḥ
09.103.06	c	vyānaśíḥ pávamāno ví dhāvati
09.104.01	a	sákhāya ā́ ní ṣīdata punānā́ya prá gāyata
09.104.01	c	śíśuṁ ná yajñaíḥ pári bhūṣata śriyé
09.104.02	a	sám ī vatsáṁ ná mātŕ̥bhiḥ sr̥játā gayasā́dhanam
09.104.02	c	devāvyàm mádam abhí dvíśavasam
09.104.03	a	punā́tā dakṣasā́dhanaṁ yáthā śárdhāya vītáye
09.104.03	c	yáthā mitrā́ya váruṇāya śáṁtamaḥ
09.104.04	a	asmábhyaṁ tvā vasuvídam abhí vā́ṇīr anūṣata
09.104.04	c	góbhiṣ ṭe várṇam abhí vāsayāmasi
09.104.05	a	sá no madānām pata índo devápsarā asi
09.104.05	c	sákheva sákhye gātuvíttamo bhava
09.104.06	a	sánemi kr̥dhy àsmád ā́ rakṣásaṁ káṁ cid atríṇam
09.104.06	c	ápā́devaṁ dvayúm áṁho yuyodhi naḥ
09.105.01	a	táṁ vaḥ sakhāyo mádāya punānám abhí gāyata
09.105.01	c	śíśuṁ ná yajñaíḥ svadayanta gūrtíbhiḥ
09.105.02	a	sáṁ vatsá iva mātŕ̥bhir índur hinvānó ajyate
09.105.02	c	devāvī́r mádo matíbhiḥ páriṣkr̥taḥ
09.105.03	a	ayáṁ dákṣāya sā́dhano 'yáṁ śárdhāya vītáye
09.105.03	c	ayáṁ devébhyo mádhumattamaḥ sutáḥ
09.105.04	a	góman na indo áśvavat sutáḥ sudakṣa dhanva
09.105.04	c	śúciṁ te várṇam ádhi góṣu dīdharam
09.105.05	a	sá no harīṇām pata índo devápsarastamaḥ
09.105.05	c	sákheva sákhye náryo rucé bhava
09.105.06	a	sánemi tvám asmád ā́m̐ ádevaṁ káṁ cid atríṇam
09.105.06	c	sāhvā́m̐ indo pári bā́dho ápa dvayúm
09.106.01	a	índram ácha sutā́ imé vŕ̥ṣaṇaṁ yantu hárayaḥ
09.106.01	c	śruṣṭī́ jātā́sa índavaḥ svarvídaḥ
09.106.02	a	ayám bhárāya sānasír índrāya pavate sutáḥ
09.106.02	c	sómo jaítrasya cetati yáthā vidé
09.106.03	a	asyéd índro mádeṣv ā́ grābháṁ gr̥bhṇīta sānasím
09.106.03	c	vájraṁ ca vŕ̥ṣaṇam bharat sám apsujít
09.106.04	a	prá dhanvā soma jā́gr̥vir índrāyendo pári srava
09.106.04	c	dyumántaṁ śúṣmam ā́ bharā svarvídam
09.106.05	a	índrāya vŕ̥ṣaṇam mádam pávasva viśvádarśataḥ
09.106.05	c	sahásrayāmā pathikŕ̥d vicakṣaṇáḥ
09.106.06	a	asmábhyaṁ gātuvíttamo devébhyo mádhumattamaḥ
09.106.06	c	sahásraṁ yāhi pathíbhiḥ kánikradat
09.106.07	a	pávasva devávītaya índo dhā́rābhir ójasā
09.106.07	c	ā́ kaláśam mádhumān soma naḥ sadaḥ
09.106.08	a	táva drapsā́ udaprúta índram mádāya vāvr̥dhuḥ
09.106.08	c	tvā́ṁ devā́so amŕ̥tāya kám papuḥ
09.106.09	a	ā́ naḥ sutāsa indavaḥ punānā́ dhāvatā rayím
09.106.09	c	vr̥ṣṭídyāvo rītyāpaḥ svarvídaḥ
09.106.10	a	sómaḥ punāná ūrmíṇā́vyo vā́raṁ ví dhāvati
09.106.10	c	ágre vācáḥ pávamānaḥ kánikradat
09.106.11	a	dhībhír hinvanti vājínaṁ váne krī́ḷantam átyavim
09.106.11	c	abhí tripr̥ṣṭhám matáyaḥ sám asvaran
09.106.12	a	ásarji kaláśām̐ abhí mīḷhé sáptir ná vājayúḥ
09.106.12	c	punānó vā́caṁ janáyann asiṣyadat
09.106.13	a	pávate haryató hárir áti hvárāṁsi ráṁhyā
09.106.13	c	abhyárṣan stotŕ̥bhyo vīrávad yáśaḥ
09.106.14	a	ayā́ pavasva devayúr mádhor dhā́rā asr̥kṣata
09.106.14	c	rébhan pavítram páry eṣi viśvátaḥ
09.107.01	a	párītó ṣiñcatā sutáṁ sómo yá uttamáṁ havíḥ
09.107.01	c	dadhanvā́m̐ yó náryo apsv àntár ā́ suṣā́va sómam ádribhiḥ
09.107.02	a	nūnám punānó 'vibhiḥ pári sravā́dabdhaḥ surabhíntaraḥ
09.107.02	c	suté cit tvāpsú madāmo ándhasā śrīṇánto góbhir úttaram
09.107.03	a	pári suvānáś cákṣase devamā́danaḥ krátur índur vicakṣaṇáḥ
09.107.04	a	punānáḥ soma dhā́rayāpó vásāno arṣasi
09.107.04	c	ā́ ratnadhā́ yónim r̥tásya sīdasy útso deva hiraṇyáyaḥ
09.107.05	a	duhāná ū́dhar divyám mádhu priyám pratnáṁ sadhástham ā́sadat
09.107.05	c	āpŕ̥chyaṁ dharúṇaṁ vājy àrṣati nŕ̥bhir dhūtó vicakṣaṇáḥ
09.107.06	a	punānáḥ soma jā́gr̥vir ávyo vā́re pári priyáḥ
09.107.06	c	tváṁ vípro abhavó 'ṅgirastamo mádhvā yajñám mimikṣa naḥ
09.107.07	a	sómo mīḍhvā́n pavate gātuvíttama ŕ̥ṣir vípro vicakṣaṇáḥ
09.107.07	c	tváṁ kavír abhavo devavī́tama ā́ sū́ryaṁ rohayo diví
09.107.08	a	sóma u ṣuvāṇáḥ sotŕ̥bhir ádhi ṣṇúbhir ávīnām
09.107.08	c	áśvayeva harítā yāti dhā́rayā mandráyā yāti dhā́rayā
09.107.09	a	anūpé gómān góbhir akṣāḥ sómo dugdhā́bhir akṣāḥ
09.107.09	c	samudráṁ ná saṁváraṇāny agman mandī́ mádāya tośate
09.107.10	a	ā́ soma suvānó ádribhis tiró vā́rāṇy avyáyā
09.107.10	c	jáno ná purí camvòr viśad dháriḥ sádo váneṣu dadhiṣe
09.107.11	a	sá māmr̥je tiró áṇvāni meṣyò mīḷhé sáptir ná vājayúḥ
09.107.11	c	anumā́dyaḥ pávamāno manīṣíbhiḥ sómo víprebhir ŕ̥kvabhiḥ
09.107.12	a	prá soma devávītaye síndhur ná pipye árṇasā
09.107.12	c	aṁśóḥ páyasā madiró ná jā́gr̥vir áchā kóśam madhuścútam
09.107.13	a	ā́ haryató árjune átke avyata priyáḥ sūnúr ná márjyaḥ
09.107.13	c	tám īṁ hinvanty apáso yáthā ráthaṁ nadī́ṣv ā́ gábhastyoḥ
09.107.14	a	abhí sómāsa āyávaḥ pávante mádyam mádam
09.107.14	c	samudrásyā́dhi viṣṭápi manīṣíṇo matsarā́saḥ svarvídaḥ
09.107.15	a	tárat samudrám pávamāna ūrmíṇā rā́jā devá r̥tám br̥hát
09.107.15	c	árṣan mitrásya váruṇasya dhármaṇā prá hinvāná r̥tám br̥hát
09.107.16	a	nŕ̥bhir yemānó haryató vicakṣaṇó rā́jā deváḥ samudríyaḥ
09.107.17	a	índrāya pavate mádaḥ sómo marútvate sutáḥ
09.107.17	c	sahásradhāro áty ávyam arṣati tám ī mr̥janty āyávaḥ
09.107.18	a	punānáś camū́ janáyan matíṁ kavíḥ sómo devéṣu raṇyati
09.107.18	c	apó vásānaḥ pári góbhir úttaraḥ sī́dan váneṣv avyata
09.107.19	a	távāháṁ soma rāraṇa sakhyá indo divé dive
09.107.19	c	purū́ṇi babhro ní caranti mā́m áva paridhī́m̐r áti tā́m̐ ihi
09.107.20	a	utā́háṁ náktam utá soma te dívā sakhyā́ya babhra ū́dhani
09.107.20	c	ghr̥ṇā́ tápantam áti sū́ryam paráḥ śakunā́ iva paptima
09.107.21	a	mr̥jyámānaḥ suhastya samudré vā́cam invasi
09.107.21	c	rayím piśáṅgam bahulám puruspŕ̥ham pávamānābhy àrṣasi
09.107.22	a	mr̥jānó vā́re pávamāno avyáye vŕ̥ṣā́va cakrado váne
09.107.22	c	devā́nāṁ soma pavamāna niṣkr̥táṁ góbhir añjānó arṣasi
09.107.23	a	pávasva vā́jasātaye 'bhí víśvāni kā́vyā
09.107.23	c	tváṁ samudrám prathamó ví dhārayo devébhyaḥ soma matsaráḥ
09.107.24	a	sá tū́ pavasva pári pā́rthivaṁ rájo divyā́ ca soma dhármabhiḥ
09.107.24	c	tvā́ṁ víprāso matíbhir vicakṣaṇa śubhráṁ hinvanti dhītíbhiḥ
09.107.25	a	pávamānā asr̥kṣata pavítram áti dhā́rayā
09.107.25	c	marútvanto matsarā́ indriyā́ háyā medhā́m abhí práyāṁsi ca
09.107.26	a	apó vásānaḥ pári kóśam arṣatī́ndur hiyānáḥ sotŕ̥bhiḥ
09.107.26	c	janáyañ jyótir mandánā avīvaśad gā́ḥ kr̥ṇvānó ná nirṇíjam
09.108.01	a	pávasva mádhumattama índrāya soma kratuvíttamo mádaḥ
09.108.01	c	máhi dyukṣátamo mádaḥ
09.108.02	a	yásya te pītvā́ vr̥ṣabhó vr̥ṣāyáte 'syá pītā́ svarvídaḥ
09.108.02	c	sá supráketo abhy àkramīd íṣó 'chā vā́jaṁ naítaśaḥ
09.108.03	a	tváṁ hy àṅgá daívyā pávamāna jánimāni dyumáttamaḥ
09.108.03	c	amr̥tatvā́ya ghoṣáyaḥ
09.108.04	a	yénā návagvo dadhyáṅṅ aporṇuté yéna víprāsa āpiré
09.108.04	c	devā́nāṁ sumné amŕ̥tasya cā́ruṇo yéna śrávāṁsy ānaśúḥ
09.108.05	a	eṣá syá dhā́rayā sutó 'vyo vā́rebhiḥ pavate madíntamaḥ
09.108.05	c	krī́ḷann ūrmír apā́m iva
09.108.06	a	yá usríyā ápyā antár áśmano nír gā́ ákr̥ntad ójasā
09.108.06	c	abhí vrajáṁ tatniṣe gávyam áśvyaṁ varmī́va dhr̥ṣṇav ā́ ruja
09.108.07	a	ā́ sotā pári ṣiñcatā́śvaṁ ná stómam aptúraṁ rajastúram
09.108.07	c	vanakrakṣám udaprútam
09.108.08	a	sahásradhāraṁ vr̥ṣabhám payovŕ̥dham priyáṁ devā́ya jánmane
09.108.08	c	r̥téna yá r̥tájāto vivāvr̥dhé rā́jā devá r̥tám br̥hát
09.108.09	a	abhí dyumnám br̥hád yáśa íṣas pate didīhí deva devayúḥ
09.108.09	c	ví kóśam madhyamáṁ yuva
09.108.10	a	ā́ vacyasva sudakṣa camvòḥ sutó viśā́ṁ váhnir ná viśpátiḥ
09.108.10	c	vr̥ṣṭíṁ diváḥ pavasva rītím apā́ṁ jínvā gáviṣṭaye dhíyaḥ
09.108.11	a	etám u tyám madacyútaṁ sahásradhāraṁ vr̥ṣabháṁ dívo duhuḥ
09.108.11	c	víśvā vásūni bíbhratam
09.108.12	a	vŕ̥ṣā ví jajñe janáyann ámartyaḥ pratápañ jyótiṣā támaḥ
09.108.12	c	sá súṣṭutaḥ kavíbhir nirṇíjaṁ dadhe tridhā́tv asya dáṁsasā
09.108.13	a	sá sunve yó vásūnāṁ yó rāyā́m ānetā́ yá íḷānām
09.108.13	c	sómo yáḥ sukṣitīnā́m
09.108.14	a	yásya na índraḥ píbād yásya marúto yásya vāryamáṇā bhágaḥ
09.108.14	c	ā́ yéna mitrā́váruṇā kárāmaha éndram ávase mahé
09.108.15	a	índrāya soma pā́tave nŕ̥bhir yatáḥ svāyudhó madíntamaḥ
09.108.15	c	pávasva mádhumattamaḥ
09.108.16	a	índrasya hā́rdi somadhā́nam ā́ viśa samudrám iva síndhavaḥ
09.108.16	c	júṣṭo mitrā́ya váruṇāya vāyáve divó viṣṭambhá uttamáḥ
09.109.01	a	pári prá dhanvéndrāya soma svādúr mitrā́ya pūṣṇé bhágāya
09.109.02	a	índras te soma sutásya peyāḥ krátve dákṣāya víśve ca devā́ḥ
09.109.03	a	evā́mŕ̥tāya mahé kṣáyāya sá śukró arṣa divyáḥ pīyū́ṣaḥ
09.109.04	a	pávasva soma mahā́n samudráḥ pitā́ devā́nāṁ víśvābhí dhā́ma
09.109.05	a	śukráḥ pavasva devébhyaḥ soma divé pr̥thivyaí śáṁ ca prajā́yai
09.109.06	a	divó dhartā́si śukráḥ pīyū́ṣaḥ satyé vídharman vājī́ pavasva
09.109.07	a	pávasva soma dyumnī́ sudhāró mahā́m ávīnām ánu pūrvyáḥ
09.109.08	a	nŕ̥bhir yemānó jajñānáḥ pūtáḥ kṣárad víśvāni mandráḥ svarvít
09.109.09	a	índuḥ punānáḥ prajā́m urāṇáḥ kárad víśvāni dráviṇāni naḥ
09.109.10	a	pávasva soma krátve dákṣāyā́śvo ná niktó vājī́ dhánāya
09.109.11	a	táṁ te sotā́ro rásam mádāya punánti sómam mahé dyumnā́ya
09.109.12	a	śíśuṁ jajñānáṁ hárim mr̥janti pavítre sómaṁ devébhya índum
09.109.13	a	índuḥ paviṣṭa cā́rur mádāyāpā́m upásthe kavír bhágāya
09.109.14	a	bíbharti cā́rv índrasya nā́ma yéna víśvāni vr̥trā́ jaghā́na
09.109.15	a	píbanty asya víśve devā́so góbhiḥ śrītásya nŕ̥bhiḥ sutásya
09.109.16	a	prá suvānó akṣāḥ sahásradhāras tiráḥ pavítraṁ ví vā́ram ávyam
09.109.17	a	sá vājy àkṣāḥ sahásraretā adbhír mr̥jānó góbhiḥ śrīṇānáḥ
09.109.18	a	prá soma yāhī́ndrasya kukṣā́ nŕ̥bhir yemānó ádribhiḥ sutáḥ
09.109.19	a	ásarji vājī́ tiráḥ pavítram índrāya sómaḥ sahásradhāraḥ
09.109.20	a	añjánty enam mádhvo rásenéndrāya vŕ̥ṣṇa índum mádāya
09.109.21	a	devébhyas tvā vŕ̥thā pā́jase 'pó vásānaṁ hárim mr̥janti
09.109.22	a	índur índrāya tośate ní tośate śrīṇánn ugró riṇánn apáḥ
09.110.01	a	páry ū ṣú prá dhanva vā́jasātaye pári vr̥trā́ṇi sakṣáṇiḥ
09.110.01	c	dviṣás tarádhyā r̥ṇayā́ na īyase
09.110.02	a	ánu hí tvā sutáṁ soma mádāmasi mahé samaryarā́jye
09.110.02	c	vā́jām̐ abhí pavamāna prá gāhase
09.110.03	a	ájījano hí pavamāna sū́ryaṁ vidhā́re śákmanā páyaḥ
09.110.03	c	gójīrayā ráṁhamāṇaḥ púraṁdhyā
09.110.04	a	ájījano amr̥ta mártyeṣv ā́m̐ r̥tásya dhármann amŕ̥tasya cā́ruṇaḥ
09.110.04	c	sádāsaro vā́jam áchā sániṣyadat
09.110.05	a	abhy àbhi hí śrávasā tatárdithótsaṁ ná káṁ cij janapā́nam ákṣitam
09.110.05	c	śáryābhir ná bháramāṇo gábhastyoḥ
09.110.06	a	ā́d īṁ ké cit páśyamānāsa ā́pyaṁ vasurúco divyā́ abhy ànūṣata
09.110.06	c	vā́raṁ ná deváḥ savitā́ vy ūā̀rṇute
09.110.07	a	tvé soma prathamā́ vr̥ktábarhiṣo mahé vā́jāya śrávase dhíyaṁ dadhuḥ
09.110.07	c	sá tváṁ no vīra vīryāā̀ya codaya
09.110.08	a	diváḥ pīyū́ṣam pūrvyáṁ yád ukthyàm mahó gāhā́d divá ā́ nír adhukṣata
09.110.08	c	índram abhí jā́yamānaṁ sám asvaran
09.110.09	a	ádha yád imé pavamāna ródasī imā́ ca víśvā bhúvanābhí majmánā
09.110.09	c	yūthé ná niṣṭhā́ vr̥ṣabhó ví tiṣṭhase
09.110.10	a	sómaḥ punānó avyáye vā́re śíśur ná krī́ḷan pávamāno akṣāḥ
09.110.10	c	sahásradhāraḥ śatávāja índuḥ
09.110.11	a	eṣá punānó mádhumām̐ r̥tā́véndrāyénduḥ pavate svādúr ūrmíḥ
09.110.11	c	vājasánir varivovíd vayodhā́ḥ
09.110.12	a	sá pavasva sáhamānaḥ pr̥tanyū́n sédhan rákṣāṁsy ápa durgáhāṇi
09.110.12	c	svāyudháḥ sāsahvā́n soma śátrūn
09.111.01	a	ayā́ rucā́ háriṇyā punānó víśvā dvéṣāṁsi tarati svayúgvabhiḥ sū́ro ná svayúgvabhiḥ
09.111.01	d	dhā́rā sutásya rocate punānó aruṣó háriḥ
09.111.01	f	víśvā yád rūpā́ pariyā́ty ŕ̥kvabhiḥ saptā́syebhir ŕ̥kvabhiḥ
09.111.02	a	tváṁ tyát paṇīnā́ṁ vido vásu sám mātŕ̥bhir marjayasi svá ā́ dáma r̥tásya dhītíbhir dáme
09.111.02	d	parāváto ná sā́ma tád yátrā ráṇanti dhītáyaḥ
09.111.02	f	tridhā́tubhir áruṣībhir váyo dadhe rócamāno váyo dadhe
09.111.03	a	pū́rvām ánu pradíśaṁ yāti cékitat sáṁ raśmíbhir yatate darśató rátho
09.111.03	c	daívyo darśató ráthaḥ
09.111.03	d	ágmann ukthā́ni paúṁsyéndraṁ jaítrāya harṣayan
09.111.03	f	vájraś ca yád bhávatho ánapacyutā samátsv ánapacyutā
09.112.01	a	nānānáṁ vā́ u no dhíyo ví vratā́ni jánānām
09.112.01	c	tákṣā riṣṭáṁ rutám bhiṣág brahmā́ sunvántam ichatī́ndrāyendo pári srava
09.112.02	a	járatībhir óṣadhībhiḥ parṇébhiḥ śakunā́nām
09.112.02	c	kārmāró áśmabhir dyúbhir híraṇyavantam ichatī́ndrāyendo pári srava
09.112.03	a	kārúr aháṁ tató bhiṣág upalaprakṣíṇī nanā́
09.112.03	c	nā́nādhiyo vasūyávó 'nu gā́ iva tasthiméndrāyendo pári srava
09.112.04	a	áśvo vóḷhā sukháṁ ráthaṁ hasanā́m upamantríṇaḥ
09.112.04	c	śépo rómaṇvantau bhedaú vā́r ín maṇḍū́ka ichatī́ndrāyendo pári srava
09.113.01	a	śaryaṇā́vati sómam índraḥ pibatu vr̥trahā́
09.113.01	c	bálaṁ dádhāna ātmáni kariṣyán vīryàm mahád índrāyendo pári srava
09.113.02	a	ā́ pavasva diśām pata ārjīkā́t soma mīḍhvaḥ
09.113.02	c	r̥tavākéna satyéna śraddháyā tápasā sutá índrāyendo pári srava
09.113.03	a	parjányavr̥ddham mahiṣáṁ táṁ sū́ryasya duhitā́bharat
09.113.03	c	táṁ gandharvā́ḥ práty agr̥bhṇan táṁ sóme rásam ā́dadhur índrāyendo pári srava
09.113.04	a	r̥táṁ vádann r̥tadyumna satyáṁ vádan satyakarman
09.113.04	c	śraddhā́ṁ vádan soma rājan dhātrā́ soma páriṣkr̥ta índrāyendo pári srava
09.113.05	a	satyámugrasya br̥hatáḥ sáṁ sravanti saṁsravā́ḥ
09.113.05	c	sáṁ yanti rasíno rásāḥ punānó bráhmaṇā hara índrāyendo pári srava
09.113.06	a	yátra brahmā́ pavamāna chandasyāā̀ṁ vā́caṁ vádan
09.113.06	c	grā́vṇā sóme mahīyáte sómenānandáṁ janáyann índrāyendo pári srava
09.113.07	a	yátra jyótir ájasraṁ yásmim̐ loké svàr hitám
09.113.07	c	tásmin mā́ṁ dhehi pavamānāmŕ̥te loké ákṣita índrāyendo pári srava
09.113.08	a	yátra rā́jā vaivasvató yátrāvaródhanaṁ diváḥ
09.113.08	c	yátrāmū́r yahvátīr ā́pas tátra mā́m amŕ̥taṁ kr̥dhī́ndrāyendo pári srava
09.113.09	a	yátrānukāmáṁ cáraṇaṁ trināké tridivé diváḥ
09.113.09	c	lokā́ yátra jyótiṣmantas tátra mā́m amŕ̥taṁ kr̥dhī́ndrāyendo pári srava
09.113.10	a	yátra kā́mā nikāmā́ś ca yátra bradhnásya viṣṭápam
09.113.10	c	svadhā́ ca yátra tŕ̥ptiś ca tátra mā́m amŕ̥taṁ kr̥dhī́ndrāyendo pári srava
09.113.11	a	yátrānandā́ś ca módāś ca múdaḥ pramúda ā́sate
09.113.11	c	kā́masya yátrāptā́ḥ kā́mās tátra mā́m amŕ̥taṁ kr̥dhī́ndrāyendo pári srava
09.114.01	a	yá índoḥ pávamānasyā́nu dhā́māny ákramīt
09.114.01	c	tám āhuḥ suprajā́ íti yás te somā́vidhan mána índrāyendo pári srava
09.114.02	a	ŕ̥ṣe mantrakŕ̥tāṁ stómaiḥ káśyapodvardháyan gíraḥ
09.114.02	c	sómaṁ namasya rā́jānaṁ yó jajñé vīrúdhām pátir índrāyendo pári srava
09.114.03	a	saptá díśo nā́nāsūryāḥ saptá hótāra r̥tvíjaḥ
09.114.03	c	devā́ ādityā́ yé saptá tébhiḥ somābhí rakṣa na índrāyendo pári srava
09.114.04	a	yát te rājañ chr̥táṁ havís téna somābhí rakṣa naḥ
09.114.04	c	arātīvā́ mā́ nas tārīn mó ca naḥ kíṁ canā́mamad índrāyendo pári srava
10.001.01	a	ágre br̥hánn uṣásām ūrdhvó asthān nirjaganvā́n támaso jyótiṣā́gāt
10.001.01	c	agnír bhānúnā rúśatā sváṅga ā́ jātó víśvā sádmāny aprāḥ
10.001.02	a	sá jātó gárbho asi ródasyor ágne cā́rur víbhr̥ta óṣadhīṣu
10.001.02	c	citráḥ śíśuḥ pári támāṁsy aktū́n prá mātŕ̥bhyo ádhi kánikradat gāḥ
10.001.03	a	víṣṇur itthā́ paramám asya vidvā́ñ jātó br̥hánn abhí pāti tr̥tī́yam
10.001.03	c	āsā́ yád asya páyo ákrata sváṁ sácetaso abhy àrcanty átra
10.001.04	a	áta u tvā pitubhŕ̥to jánitrīr annāvŕ̥dham práti caranty ánnaiḥ
10.001.04	c	tā́ īm práty eṣi púnar anyárūpā ási tváṁ vikṣú mā́nuṣīṣu hótā
10.001.05	a	hótāraṁ citráratham adhvarásya yajñásya yajñasya ketúṁ rúśantam
10.001.05	c	prátyardhiṁ devásya devasya mahnā́ śriyā́ tv àgním átithiṁ jánānām
10.001.06	a	sá tú vástrāṇy ádha péśanāni vásāno agnír nā́bhā pr̥thivyā́ḥ
10.001.06	c	aruṣó jātáḥ padá íḷāyāḥ puróhito rājan yakṣīhá devā́n
10.001.07	a	ā́ hí dyā́vāpr̥thivī́ agna ubhé sádā putró ná mātárā tatántha
10.001.07	c	prá yāhy áchośató yaviṣṭhā́thā́ vaha sahasyehá devā́n
10.002.01	a	piprīhí devā́m̐ uśató yaviṣṭha vidvā́m̐ r̥tū́m̐r r̥tupate yajehá
10.002.01	c	yé daívyā r̥tvíjas tébhir agne tváṁ hótr̥r̥ṇām asy ā́yajiṣṭhaḥ
10.002.02	a	véṣi hotrám utá potráṁ jánānām mandhātā́si draviṇodā́ r̥tā́vā
10.002.02	c	svā́hā vayáṁ kr̥ṇávāmā havī́ṁṣi devó devā́n yajatv agnír árhan
10.002.03	a	ā́ devā́nām ápi pánthām aganma yác chaknávāma tád ánu právoḷhum
10.002.03	c	agnír vidvā́n sá yajāt séd u hótā só adhvarā́n sá r̥tū́n kalpayāti
10.002.04	a	yád vo vayám praminā́ma vratā́ni vidúṣāṁ devā áviduṣṭarāsaḥ
10.002.04	c	agníṣ ṭád víśvam ā́ pr̥ṇāti vidvā́n yébhir devā́m̐ r̥túbhiḥ kalpáyāti
10.002.05	a	yát pākatrā́ mánasā dīnádakṣā ná yajñásya manvaté mártyāsaḥ
10.002.05	c	agníṣ ṭád dhótā kratuvíd vijānán yájiṣṭho devā́m̐ r̥tuśó yajāti
10.002.06	a	víśveṣāṁ hy àdhvarā́ṇām ánīkaṁ citráṁ ketúṁ jánitā tvā jajā́na
10.002.06	c	sá ā́ yajasva nr̥vátīr ánu kṣā́ spārhā́ íṣaḥ kṣumátīr viśvájanyāḥ
10.002.07	a	yáṁ tvā dyā́vāpr̥thivī́ yáṁ tvā́pas tváṣṭā yáṁ tvā sujánimā jajā́na
10.002.07	c	pánthām ánu pravidvā́n pitr̥yā́ṇaṁ dyumád agne samidhānó ví bhāhi
10.003.01	a	inó rājann aratíḥ sámiddho raúdro dákṣāya suṣumā́m̐ adarśi
10.003.01	c	cikíd ví bhāti bhāsā́ br̥hatā́siknīm eti rúśatīm apā́jan
10.003.02	a	kr̥ṣṇā́ṁ yád énīm abhí várpasā bhū́j janáyan yóṣām br̥hatáḥ pitúr jā́m
10.003.02	c	ūrdhvám bhānúṁ sū́ryasya stabhāyán divó vásubhir aratír ví bhāti
10.003.03	a	bhadró bhadráyā sácamāna ā́gāt svásāraṁ jāró abhy èti paścā́t
10.003.03	c	supraketaír dyúbhir agnír vitíṣṭhan rúśadbhir várṇair abhí rāmám asthāt
10.003.04	a	asyá yā́māso br̥ható ná vagnū́n índhānā agnéḥ sákhyuḥ śivásya
10.003.04	c	ī́ḍyasya vŕ̥ṣṇo br̥hatáḥ svā́so bhā́māso yā́mann aktávaś cikitre
10.003.05	a	svanā́ ná yásya bhā́māsaḥ pávante rócamānasya br̥hatáḥ sudívaḥ
10.003.05	c	jyéṣṭhebhir yás téjiṣṭhaiḥ krīḷumádbhir várṣiṣṭhebhir bhānúbhir nákṣati dyā́m
10.003.06	a	asyá śúṣmāso dadr̥śānápaver jéhamānasya svanayan niyúdbhiḥ
10.003.06	c	pratnébhir yó rúśadbhir devátamo ví rébhadbhir aratír bhā́ti víbhvā
10.003.07	a	sá ā́ vakṣi máhi na ā́ ca satsi diváspr̥thivyór aratír yuvatyóḥ
10.003.07	c	agníḥ sutúkaḥ sutúkebhir áśvai rábhasvadbhī rábhasvām̐ éhá gamyāḥ
10.004.01	a	prá te yakṣi prá ta iyarmi mánma bhúvo yáthā vándyo no háveṣu
10.004.01	c	dhánvann iva prapā́ asi tvám agna iyakṣáve pūráve pratna rājan
10.004.02	a	yáṁ tvā jánāso abhí saṁcáranti gā́va uṣṇám iva vrajáṁ yaviṣṭha
10.004.02	c	dūtó devā́nām asi mártyānām antár mahā́ṁś carasi rocanéna
10.004.03	a	śíśuṁ ná tvā jényaṁ vardháyantī mātā́ bibharti sacanasyámānā
10.004.03	c	dhánor ádhi pravátā yāsi háryañ jígīṣase paśúr ivā́vasr̥ṣṭaḥ
10.004.04	a	mūrā́ amūra ná vayáṁ cikitvo mahitvám agne tvám aṅgá vitse
10.004.04	c	śáye vavríś cárati jihváyādán rerihyáte yuvatíṁ viśpátiḥ sán
10.004.05	a	kū́cij jāyate sánayāsu návyo váne tasthau palitó dhūmáketuḥ
10.004.05	c	asnātā́po vr̥ṣabhó ná prá veti sácetaso yám praṇáyanta mártāḥ
10.004.06	a	tanūtyájeva táskarā vanargū́ raśanā́bhir daśábhir abhy àdhītām
10.004.06	c	iyáṁ te agne návyasī manīṣā́ yukṣvā́ ráthaṁ ná śucáyadbhir áṅgaiḥ
10.004.07	a	bráhma ca te jātavedo námaś ceyáṁ ca gī́ḥ sádam íd várdhanī bhūt
10.004.07	c	rákṣā ṇo agne tánayāni tokā́ rákṣotá nas tanvò áprayuchan
10.005.01	a	ékaḥ samudró dharúṇo rayīṇā́m asmád dhr̥dó bhū́rijanmā ví caṣṭe
10.005.01	c	síṣakty ū́dhar niṇyór upástha útsasya mádhye níhitam padáṁ véḥ
10.005.02	a	samānáṁ nīḷáṁ vŕ̥ṣaṇo vásānāḥ sáṁ jagmire mahiṣā́ árvatībhiḥ
10.005.02	c	r̥tásya padáṁ kaváyo ní pānti gúhā nā́māni dadhire párāṇi
10.005.03	a	r̥tāyínī māyínī sáṁ dadhāte mitvā́ śíśuṁ jajñatur vardháyantī
10.005.03	c	víśvasya nā́bhiṁ cárato dhruvásya kavéś cit tántum mánasā viyántaḥ
10.005.04	a	r̥tásya hí vartanáyaḥ sújātam íṣo vā́jāya pradívaḥ sácante
10.005.04	c	adhīvāsáṁ ródasī vāvasāné ghr̥taír ánnair vāvr̥dhāte mádhūnām
10.005.05	a	saptá svásr̥r̥r áruṣīr vāvaśānó vidvā́n mádhva új jabhārā dr̥śé kám
10.005.05	c	antár yeme antárikṣe purājā́ ichán vavrím avidat pūṣaṇásya
10.005.06	a	saptá maryā́dāḥ kaváyas tatakṣus tā́sām ékām íd abhy àṁhuró gāt
10.005.06	c	āyór ha skambhá upamásya nīḷé pathā́ṁ visargé dharúṇeṣu tasthau
10.005.07	a	ásac ca sác ca paramé vyòman dákṣasya jánmann áditer upásthe
10.005.07	c	agnír ha naḥ prathamajā́ r̥tásya pū́rva ā́yuni vr̥ṣabháś ca dhenúḥ
10.006.01	a	ayáṁ sá yásya śármann ávobhir agnér édhate jaritā́bhíṣṭau
10.006.01	c	jyéṣṭhebhir yó bhānúbhir r̥ṣūṇā́m paryéti párivīto vibhā́vā
10.006.02	a	yó bhānúbhir vibhā́vā vibhā́ty agnír devébhir r̥tā́vā́jasraḥ
10.006.02	c	ā́ yó vivā́ya sakhyā́ sákhibhyó 'parihvr̥to átyo ná sáptiḥ
10.006.03	a	ī́śe yó víśvasyā devávīter ī́śe viśvā́yur uṣáso vyùṣṭau
10.006.03	c	ā́ yásmin manā́ havī́ṁṣy agnā́v áriṣṭaratha skabhnā́ti śūṣaíḥ
10.006.04	a	śūṣébhir vr̥dhó juṣāṇó arkaír devā́m̐ áchā raghupátvā jigāti
10.006.04	c	mandró hótā sá juhvāā̀ yájiṣṭhaḥ sámmiślo agnír ā́ jigharti devā́n
10.006.05	a	tám usrā́m índraṁ ná réjamānam agníṁ gīrbhír námobhir ā́ kr̥ṇudhvam
10.006.05	c	ā́ yáṁ víprāso matíbhir gr̥ṇánti jātávedasaṁ juhvàṁ sahā́nām
10.006.06	a	sáṁ yásmin víśvā vásūni jagmúr vā́je nā́śvāḥ sáptīvanta évaiḥ
10.006.06	c	asmé ūtī́r índravātatamā arvācīnā́ agna ā́ kr̥ṇuṣva
10.006.07	a	ádhā hy àgne mahnā́ niṣádyā sadyó jajñānó hávyo babhū́tha
10.006.07	c	táṁ te devā́so ánu kétam āyann ádhāvardhanta prathamā́sa ū́māḥ
10.007.01	a	svastí no divó agne pr̥thivyā́ viśvā́yur dhehi yajáthāya deva
10.007.01	c	sácemahi táva dasma praketaír uruṣyā́ ṇa urúbhir deva śáṁsaiḥ
10.007.02	a	imā́ agne matáyas túbhyaṁ jātā́ góbhir áśvair abhí gr̥ṇanti rā́dhaḥ
10.007.02	c	yadā́ te márto ánu bhógam ā́naḍ váso dádhāno matíbhiḥ sujāta
10.007.03	a	agním manye pitáram agním āpím agním bhrā́taraṁ sádam ít sákhāyam
10.007.03	c	agnér ánīkam br̥hatáḥ saparyaṁ diví śukráṁ yajatáṁ sū́ryasya
10.007.04	a	sidhrā́ agne dhíyo asmé sánutrīr yáṁ trā́yase dáma ā́ nítyahotā
10.007.04	c	r̥tā́vā sá rohídaśvaḥ purukṣúr dyúbhir asmā áhabhir vāmám astu
10.007.05	a	dyúbhir hitám mitrám iva prayógam pratnám r̥tvíjam adhvarásya jārám
10.007.05	c	bāhúbhyām agním āyávo 'jananta vikṣú hótāraṁ ny àsādayanta
10.007.06	a	svayáṁ yajasva diví deva devā́n kíṁ te pā́kaḥ kr̥ṇavad ápracetāḥ
10.007.06	c	yáthā́yaja r̥túbhir deva devā́n evā́ yajasva tanvàṁ sujāta
10.007.07	a	bhávā no agne 'vitótá gopā́ bhávā vayaskŕ̥d utá no vayodhā́ḥ
10.007.07	c	rā́svā ca naḥ sumaho havyádātiṁ trā́svotá nas tanvò áprayuchan
10.008.01	a	prá ketúnā br̥hatā́ yāty agnír ā́ ródasī vr̥ṣabhó roravīti
10.008.01	c	diváś cid ántām̐ upamā́m̐ úd ānaḷ apā́m upásthe mahiṣó vavardha
10.008.02	a	mumóda gárbho vr̥ṣabháḥ kakúdmān asremā́ vatsáḥ śímīvām̐ arāvīt
10.008.02	c	sá devátāty údyatāni kr̥ṇván svéṣu kṣáyeṣu prathamó jigāti
10.008.03	a	ā́ yó mūrdhā́nam pitrór árabdha ny àdhvaré dadhire sū́ro árṇaḥ
10.008.03	c	ásya pátmann áruṣīr áśvabudhnā r̥tásya yónau tanvò juṣanta
10.008.04	a	uṣá uṣo hí vaso ágram éṣi tváṁ yamáyor abhavo vibhā́vā
10.008.04	c	r̥tā́ya saptá dadhiṣe padā́ni janáyan mitráṁ tanvè svā́yai
10.008.05	a	bhúvaś cákṣur mahá r̥tásya gopā́ bhúvo váruṇo yád r̥tā́ya véṣi
10.008.05	c	bhúvo apā́ṁ nápāj jātavedo bhúvo dūtó yásya havyáṁ jújoṣaḥ
10.008.06	a	bhúvo yajñásya rájasaś ca netā́ yátrā niyúdbhiḥ sácase śivā́bhiḥ
10.008.06	c	diví mūrdhā́naṁ dadhiṣe svarṣā́ṁ jihvā́m agne cakr̥ṣe havyavā́ham
10.008.07	a	asyá tritáḥ krátunā vavré antár ichán dhītím pitúr évaiḥ párasya
10.008.07	c	sacasyámānaḥ pitrór upásthe jāmí bruvāṇá ā́yudhāni veti
10.008.08	a	sá pítryāṇy ā́yudhāni vidvā́n índreṣita āptyó abhy àyudhyat
10.008.08	c	triśīrṣā́ṇaṁ saptáraśmiṁ jaghanvā́n tvāṣṭrásya cin níḥ sasr̥je tritó gā́ḥ
10.008.09	a	bhū́rī́d índra udínakṣantam ójó 'vābhinat sátpatir mányamānam
10.008.09	c	tvāṣṭrásya cid viśvárūpasya gónām ācakrāṇás trī́ṇi śīrṣā́ párā vark
10.009.01	a	ā́po hí ṣṭhā́ mayobhúvas tā́ na ūrjé dadhātana
10.009.01	c	mahé ráṇāya cákṣase
10.009.02	a	yó vaḥ śivátamo rásas tásya bhājayatehá naḥ
10.009.02	c	uśatī́r iva mātáraḥ
10.009.03	a	tásmā áraṁ gamāma vo yásya kṣáyāya jínvatha
10.009.03	c	ā́po janáyathā ca naḥ
10.009.04	a	śáṁ no devī́r abhíṣṭaya ā́po bhavantu pītáye
10.009.04	c	śáṁ yór abhí sravantu naḥ
10.009.05	a	ī́śānā vā́ryāṇāṁ kṣáyantīś carṣaṇīnā́m
10.009.05	c	apó yācāmi bheṣajám
10.009.06	a	apsú me sómo abravīd antár víśvāni bheṣajā́
10.009.06	c	agníṁ ca viśváśambhuvam
10.009.07	a	ā́paḥ pr̥ṇītá bheṣajáṁ várūthaṁ tanvè máma
10.009.07	c	jyók ca sū́ryaṁ dr̥śé
10.009.08	a	idám āpaḥ prá vahata yát kíṁ ca duritám máyi
10.009.08	c	yád vāhám abhidudróha yád vā śepá utā́nr̥tam
10.009.09	a	ā́po adyā́nv acāriṣaṁ rásena sám agasmahi
10.009.09	c	páyasvān agna ā́ gahi tám mā sáṁ sr̥ja várcasā
10.010.01	a	ó cit sákhāyaṁ sakhyā́ vavr̥tyāṁ tiráḥ purū́ cid arṇaváṁ jaganvā́n
10.010.01	c	pitúr nápātam ā́ dadhīta vedhā́ ádhi kṣámi prataráṁ dī́dhyānaḥ
10.010.02	a	ná te sákhā sakhyáṁ vaṣṭy etát sálakṣmā yád víṣurūpā bhávāti
10.010.02	c	mahás putrā́so ásurasya vīrā́ divó dhartā́ra urviyā́ pári khyan
10.010.03	a	uśánti ghā té amŕ̥tāsa etád ékasya cit tyajásam mártyasya
10.010.03	c	ní te máno mánasi dhāyy asmé jányuḥ pátis tanvàm ā́ viviśyāḥ
10.010.04	a	ná yát purā́ cakr̥mā́ kád dha nūnám r̥tā́ vádanto ánr̥taṁ rapema
10.010.04	c	gandharvó apsv ápyā ca yóṣā sā́ no nā́bhiḥ paramáṁ jāmí tán nau
10.010.05	a	gárbhe nú nau janitā́ dámpatī kar devás tváṣṭā savitā́ viśvárūpaḥ
10.010.05	c	nákir asya prá minanti vratā́ni véda nāv asyá pr̥thivī́ utá dyaúḥ
10.010.06	a	kó asyá veda prathamásyā́hnaḥ ká īṁ dadarśa ká ihá prá vocat
10.010.06	c	br̥hán mitrásya váruṇasya dhā́ma kád u brava āhano vī́cyā nr̥ŕ̥n
10.010.07	a	yamásya mā yamyàṁ kā́ma ā́gan samāné yónau sahaśéyyāya
10.010.07	c	jāyéva pátye tanvàṁ riricyāṁ ví cid vr̥heva ráthyeva cakrā́
10.010.08	a	ná tiṣṭhanti ná ní miṣanty eté devā́nāṁ spáśa ihá yé cáranti
10.010.08	c	anyéna mád āhano yāhi tū́yaṁ téna ví vr̥ha ráthyeva cakrā́
10.010.09	a	rā́trībhir asmā áhabhir daśasyet sū́ryasya cákṣur múhur ún mimīyāt
10.010.09	c	divā́ pr̥thivyā́ mithunā́ sábandhū yamī́r yamásya bibhr̥yād ájāmi
10.010.10	a	ā́ ghā tā́ gachān úttarā yugā́ni yátra jāmáyaḥ kr̥ṇávann ájāmi
10.010.10	c	úpa barbr̥hi vr̥ṣabhā́ya bāhúm anyám ichasva subhage pátim mát
10.010.11	a	kím bhrā́tāsad yád anāthám bhávāti kím u svásā yán nírr̥tir nigáchāt
10.010.11	c	kā́mamūtā bahv ètád rapāmi tanvāā̀ me tanvàṁ sám pipr̥gdhi
10.010.12	a	ná vā́ u te tanvāā̀ tanvàṁ sám papr̥cyām pāpám āhur yáḥ svásāraṁ nigáchāt
10.010.12	c	anyéna mát pramúdaḥ kalpayasva ná te bhrā́tā subhage vaṣṭy etát
10.010.13	a	bató batāsi yama naívá te máno hŕ̥dayaṁ cāvidāma
10.010.13	c	anyā́ kíla tvā́ṁ kakṣyèva yuktám pári ṣvajāte líbujeva vr̥kṣám
10.010.14	a	anyám ū ṣú tváṁ yamy anyá u tvā́m pári ṣvajāte líbujeva vr̥kṣám
10.010.14	c	tásya vā tvám mána ichā́ sá vā távā́dhā kr̥ṇuṣva saṁvídaṁ súbhadrām
10.011.01	a	vŕ̥ṣā vŕ̥ṣṇe duduhe dóhasā diváḥ páyāṁsi yahvó áditer ádābhyaḥ
10.011.01	c	víśvaṁ sá veda váruṇo yáthā dhiyā́ sá yajñíyo yajatu yajñíyām̐ r̥tū́n
10.011.02	a	rápad gandharvī́r ápyā ca yóṣaṇā nadásya nādé pári pātu me mánaḥ
10.011.02	c	iṣṭásya mádhye áditir ní dhātu no bhrā́tā no jyeṣṭháḥ prathamó ví vocati
10.011.03	a	só cin nú bhadrā́ kṣumátī yáśasvaty uṣā́ uvāsa mánave svàrvatī
10.011.03	c	yád īm uśántam uśatā́m ánu krátum agníṁ hótāraṁ vidáthāya jī́janan
10.011.04	a	ádha tyáṁ drapsáṁ vibhvàṁ vicakṣaṇáṁ vír ā́bharad iṣitáḥ śyenó adhvaré
10.011.04	c	yádī víśo vr̥ṇáte dasmám ā́ryā agníṁ hótāram ádha dhī́r ajāyata
10.011.05	a	sádāsi raṇvó yávaseva púṣyate hótrābhir agne mánuṣaḥ svadhvaráḥ
10.011.05	c	víprasya vā yác chaśamāná ukthyàṁ vā́jaṁ sasavā́m̐ upayā́si bhū́ribhiḥ
10.011.06	a	úd īraya pitárā jārá ā́ bhágam íyakṣati haryató hr̥ttá iṣyati
10.011.06	c	vívakti váhniḥ svapasyáte makhás taviṣyáte ásuro vépate matī́
10.011.07	a	yás te agne sumatím márto ákṣat sáhasaḥ sūno áti sá prá śr̥ṇve
10.011.07	c	íṣaṁ dádhāno váhamāno áśvair ā́ sá dyumā́m̐ ámavān bhūṣati dyū́n
10.011.08	a	yád agna eṣā́ sámitir bhávāti devī́ devéṣu yajatā́ yajatra
10.011.08	c	rátnā ca yád vibhájāsi svadhāvo bhāgáṁ no átra vásumantaṁ vītāt
10.011.09	a	śrudhī́ no agne sádane sadhásthe yukṣvā́ rátham amŕ̥tasya dravitnúm
10.011.09	c	ā́ no vaha ródasī deváputre mā́kir devā́nām ápa bhūr ihá syāḥ
10.012.01	a	dyā́vā ha kṣā́mā prathamé r̥ténābhiśrāvé bhavataḥ satyavā́cā
10.012.01	c	devó yán mártān yajáthāya kr̥ṇván sī́dad dhótā pratyáṅ svám ásuṁ yán
10.012.02	a	devó devā́n paribhū́r r̥téna váhā no havyám prathamáś cikitvā́n
10.012.02	c	dhūmáketuḥ samídhā bhā́r̥jīko mandró hótā nítyo vācā́ yájīyān
10.012.03	a	svā́vr̥g devásyāmŕ̥taṁ yádī gór áto jātā́so dhārayanta urvī́
10.012.03	c	víśve devā́ ánu tát te yájur gur duhé yád énī divyáṁ ghr̥táṁ vā́ḥ
10.012.04	a	árcāmi vāṁ várdhāyā́po ghr̥tasnū dyā́vābhūmī śr̥ṇutáṁ rodasī me
10.012.04	c	áhā yád dyā́vó 'sunītim áyan mádhvā no átra pitárā śiśītām
10.012.05	a	kíṁ svin no rā́jā jagr̥he kád asyā́ti vratáṁ cakr̥mā kó ví veda
10.012.05	c	mitráś cid dhí ṣmā juhurāṇó devā́ñ chlóko ná yātā́m ápi vā́jo ásti
10.012.06	a	durmántv átrāmŕ̥tasya nā́ma sálakṣmā yád víṣurūpā bhávāti
10.012.06	c	yamásya yó manávate sumántv ágne tám r̥ṣva pāhy áprayuchan
10.012.07	a	yásmin devā́ vidáthe mādáyante vivásvataḥ sádane dhāráyante
10.012.07	c	sū́rye jyótir ádadhur māsy àktū́n pári dyotaníṁ carato ájasrā
10.012.08	a	yásmin devā́ mánmani saṁcáranty apīcyè ná vayám asya vidma
10.012.08	c	mitró no átrā́ditir ánāgān savitā́ devó váruṇāya vocat
10.012.09	a	śrudhī́ no agne sádane sadhásthe yukṣvā́ rátham amŕ̥tasya dravitnúm
10.012.09	c	ā́ no vaha ródasī deváputre mā́kir devā́nām ápa bhūr ihá syāḥ
10.013.01	a	yujé vām bráhma pūrvyáṁ námobhir ví ślóka etu pathyèva sūréḥ
10.013.01	c	śr̥ṇvántu víśve amŕ̥tasya putrā́ ā́ yé dhā́māni divyā́ni tasthúḥ
10.013.02	a	yamé iva yátamāne yád aítam prá vām bharan mā́nuṣā devayántaḥ
10.013.02	c	ā́ sīdataṁ svám ulokáṁ vídāne svāsasthé bhavatam índave naḥ
10.013.03	a	páñca padā́ni rupó ánv arohaṁ cátuṣpadīm ánv emi vraténa
10.013.03	c	akṣáreṇa práti mima etā́m r̥tásya nā́bhāv ádhi sám punāmi
10.013.04	a	devébhyaḥ kám avr̥ṇīta mr̥tyúm prajā́yai kám amŕ̥taṁ nā́vr̥ṇīta
10.013.04	c	bŕ̥haspátiṁ yajñám akr̥ṇvata ŕ̥ṣim priyā́ṁ yamás tanvàm prā́rirecīt
10.013.05	a	saptá kṣaranti śíśave marútvate pitré putrā́so ápy avīvatann r̥tám
10.013.05	c	ubhé íd asyobháyasya rājata ubhé yatete ubháyasya puṣyataḥ
10.014.01	a	pareyivā́ṁsam praváto mahī́r ánu bahúbhyaḥ pánthām anupaspaśānám
10.014.01	c	vaivasvatáṁ saṁgámanaṁ jánānāṁ yamáṁ rā́jānaṁ havíṣā duvasya
10.014.02	a	yamó no gātúm prathamó viveda naíṣā́ gávyūtir ápabhartavā́ u
10.014.02	c	yátrā naḥ pū́rve pitáraḥ pareyúr enā́ jajñānā́ḥ pathyāā̀ ánu svā́ḥ
10.014.03	a	mā́talī kavyaír yamó áṅgirobhir bŕ̥haspátir ŕ̥kvabhir vāvr̥dhānáḥ
10.014.03	c	yā́ṁś ca devā́ vāvr̥dhúr yé ca devā́n svā́hānyé svadháyānyé madanti
10.014.04	a	imáṁ yama prastarám ā́ hí sī́dā́ṅgirobhiḥ pitŕ̥bhiḥ saṁvidānáḥ
10.014.04	c	ā́ tvā mántrāḥ kaviśastā́ vahantv enā́ rājan havíṣā mādayasva
10.014.05	a	áṅgirobhir ā́ gahi yajñíyebhir yáma vairūpaír ihá mādayasva
10.014.05	c	vívasvantaṁ huve yáḥ pitā́ te 'smín yajñé barhíṣy ā́ niṣádya
10.014.06	a	áṅgiraso naḥ pitáro návagvā átharvāṇo bhŕ̥gavaḥ somyā́saḥ
10.014.06	c	téṣāṁ vayáṁ sumataú yajñíyānām ápi bhadré saumanasé syāma
10.014.07	a	préhi préhi pathíbhiḥ pūrvyébhir yátrā naḥ pū́rve pitáraḥ pareyúḥ
10.014.07	c	ubhā́ rā́jānā svadháyā mádantā yamám paśyāsi váruṇaṁ ca devám
10.014.08	a	sáṁ gachasva pitŕ̥bhiḥ sáṁ yaméneṣṭāpūrténa paramé vyòman
10.014.08	c	hitvā́yāvadyám púnar ástam éhi sáṁ gachasva tanvāā̀ suvárcāḥ
10.014.09	a	ápeta vīā̀ta ví ca sarpatā́to 'smā́ etám pitáro lokám akran
10.014.09	c	áhobhir adbhír aktúbhir vyàktaṁ yamó dadāty avasā́nam asmai
10.014.10	a	áti drava sārameyaú śvā́nau caturakṣaú śabálau sādhúnā pathā́
10.014.10	c	áthā pitr̥ŕ̥n suvidátrām̐ úpehi yaména yé sadhamā́dam mádanti
10.014.11	a	yaú te śvā́nau yama rakṣitā́rau caturakṣaú pathirákṣī nr̥cákṣasau
10.014.11	c	tā́bhyām enam pári dehi rājan svastí cāsmā anamīváṁ ca dhehi
10.014.12	a	urūṇasā́v asutŕ̥pā udumbalaú yamásya dūtaú carato jánām̐ ánu
10.014.12	c	tā́v asmábhyaṁ dr̥śáye sū́ryāya púnar dātām ásum adyéhá bhadrám
10.014.13	a	yamā́ya sómaṁ sunuta yamā́ya juhutā havíḥ
10.014.13	c	yamáṁ ha yajñó gachaty agnídūto áraṁkr̥taḥ
10.014.14	a	yamā́ya ghr̥távad dhavír juhóta prá ca tiṣṭhata
10.014.14	c	sá no devéṣv ā́ yamad dīrghám ā́yuḥ prá jīváse
10.014.15	a	yamā́ya mádhumattamaṁ rā́jñe havyáṁ juhotana
10.014.15	c	idáṁ náma ŕ̥ṣibhyaḥ pūrvajébhyaḥ pū́rvebhyaḥ pathikŕ̥dbhyaḥ
10.014.16	a	tríkadrukebhiḥ patati ṣáḷ urvī́r ékam íd br̥hát
10.014.16	c	triṣṭúb gāyatrī́ chándāṁsi sárvā tā́ yamá ā́hitā
10.015.01	a	úd īratām ávara út párāsa ún madhyamā́ḥ pitáraḥ somyā́saḥ
10.015.01	c	ásuṁ yá īyúr avr̥kā́ r̥tajñā́s té no 'vantu pitáro háveṣu
10.015.02	a	idám pitŕ̥bhyo námo astv adyá yé pū́rvāso yá úparāsa īyúḥ
10.015.02	c	yé pā́rthive rájasy ā́ níṣattā yé vā nūnáṁ suvr̥jánāsu vikṣú
10.015.03	a	ā́hám pitr̥ŕ̥n suvidátrām̐ avitsi nápātaṁ ca vikrámaṇaṁ ca víṣṇoḥ
10.015.03	c	barhiṣádo yé svadháyā sutásya bhájanta pitvás tá ihā́gamiṣṭhāḥ
10.015.04	a	bárhiṣadaḥ pitara ūty àrvā́g imā́ vo havyā́ cakr̥mā juṣádhvam
10.015.04	c	tá ā́ gatā́vasā śáṁtamenā́thā naḥ śáṁ yór arapó dadhāta
10.015.05	a	úpahūtāḥ pitáraḥ somyā́so barhiṣyèṣu nidhíṣu priyéṣu
10.015.05	c	tá ā́ gamantu tá ihá śruvantv ádhi bruvantu tè 'vantv asmā́n
10.015.06	a	ā́cyā jā́nu dakṣiṇató niṣádyemáṁ yajñám abhí gr̥ṇīta víśve
10.015.06	c	mā́ hiṁsiṣṭa pitaraḥ kéna cin no yád va ā́gaḥ puruṣátā kárāma
10.015.07	a	ā́sīnāso aruṇī́nām upásthe rayíṁ dhatta dāśúṣe mártyāya
10.015.07	c	putrébhyaḥ pitaras tásya vásvaḥ prá yachata tá ihórjaṁ dadhāta
10.015.08	a	yé naḥ pū́rve pitáraḥ somyā́so 'nūhiré somapītháṁ vásiṣṭhāḥ
10.015.08	c	tébhir yamáḥ saṁrarāṇó havī́ṁṣy uśánn uśádbhiḥ pratikāmám attu
10.015.09	a	yé tātr̥ṣúr devatrā́ jéhamānā hotrāvída stómataṣṭāso arkaíḥ
10.015.09	c	ā́gne yāhi suvidátrebhir arvā́ṅ satyaíḥ kavyaíḥ pitŕ̥bhir gharmasádbhiḥ
10.015.10	a	yé satyā́so havirádo haviṣpā́ índreṇa devaíḥ saráthaṁ dádhānāḥ
10.015.10	c	ā́gne yāhi sahásraṁ devavandaíḥ páraiḥ pū́rvaiḥ pitŕ̥bhir gharmasádbhiḥ
10.015.11	a	ágniṣvāttāḥ pitara éhá gachata sádaḥ sadaḥ sadata supraṇītayaḥ
10.015.11	c	attā́ havī́ṁṣi práyatāni barhíṣy áthā rayíṁ sárvavīraṁ dadhātana
10.015.12	a	tvám agna īḷitó jātavedó 'vāḍ ḍhavyā́ni surabhī́ṇi kr̥tvī́
10.015.12	c	prā́dāḥ pitŕ̥bhyaḥ svadháyā té akṣann addhí tváṁ deva práyatā havī́ṁṣi
10.015.13	a	yé cehá pitáro yé ca néhá yā́ṁś ca vidmá yā́m̐ u ca ná pravidmá
10.015.13	c	tváṁ vettha yáti té jātavedaḥ svadhā́bhir yajñáṁ súkr̥taṁ juṣasva
10.015.14	a	yé agnidagdhā́ yé ánagnidagdhā mádhye diváḥ svadháyā mādáyante
10.015.14	c	tébhiḥ svarā́ḷ ásunītim etā́ṁ yathāvaśáṁ tanvàṁ kalpayasva
10.016.01	a	maínam agne ví daho mā́bhí śoco mā́sya tvácaṁ cikṣipo mā́ śárīram
10.016.01	c	yadā́ śr̥táṁ kr̥ṇávo jātavedó 'them enam prá hiṇutāt pitŕ̥bhyaḥ
10.016.02	a	śr̥táṁ yadā́ kárasi jātavedó 'them enam pári dattāt pitŕ̥bhyaḥ
10.016.02	c	yadā́ gáchāty ásunītim etā́m áthā devā́nāṁ vaśanī́r bhavāti
10.016.03	a	sū́ryaṁ cákṣur gachatu vā́tam ātmā́ dyā́ṁ ca gacha pr̥thivī́ṁ ca dhármaṇā
10.016.03	c	apó vā gacha yádi tátra te hitám óṣadhīṣu práti tiṣṭhā śárīraiḥ
10.016.04	a	ajó bhāgás tápasā táṁ tapasva táṁ te śocís tapatu táṁ te arcíḥ
10.016.04	c	yā́s te śivā́s tanvò jātavedas tā́bhir vahainaṁ sukŕ̥tām ulokám
10.016.05	a	áva sr̥ja púnar agne pitŕ̥bhyo yás ta ā́hutaś cárati svadhā́bhiḥ
10.016.05	c	ā́yur vásāna úpa vetu śéṣaḥ sáṁ gachatāṁ tanvāā̀ jātavedaḥ
10.016.06	a	yát te kr̥ṣṇáḥ śakuná ātutóda pipīláḥ sarpá utá vā śvā́padaḥ
10.016.06	c	agníṣ ṭád viśvā́d agadáṁ kr̥ṇotu sómaś ca yó brāhmaṇā́m̐ āvivéśa
10.016.07	a	agnér várma pári góbhir vyayasva sám prórṇuṣva pī́vasā médasā ca
10.016.07	c	nét tvā dhr̥ṣṇúr hárasā járhr̥ṣāṇo dadhŕ̥g vidhakṣyán paryaṅkháyāte
10.016.08	a	imám agne camasám mā́ ví jihvaraḥ priyó devā́nām utá somyā́nām
10.016.08	c	eṣá yáś camasó devapā́nas tásmin devā́ amŕ̥tā mādayante
10.016.09	a	kravyā́dam agním prá hiṇomi dūráṁ yamárājño gachatu ripravāháḥ
10.016.09	c	ihaívā́yám ítaro jātávedā devébhyo havyáṁ vahatu prajānán
10.016.10	a	yó agníḥ kravyā́t pravivéśa vo gr̥hám imám páśyann ítaraṁ jātávedasam
10.016.10	c	táṁ harāmi pitr̥yajñā́ya deváṁ sá gharmám invāt paramé sadhásthe
10.016.11	a	yó agníḥ kravyavā́hanaḥ pitr̥ŕ̥n yákṣad r̥tāvŕ̥dhaḥ
10.016.11	c	préd u havyā́ni vocati devébhyaś ca pitŕ̥bhya ā́
10.016.12	a	uśántas tvā ní dhīmahy uśántaḥ sám idhīmahi
10.016.12	c	uśánn uśatá ā́ vaha pitr̥ŕ̥n havíṣe áttave
10.016.13	a	yáṁ tvám agne samádahas tám u nír vāpayā púnaḥ
10.016.13	c	kiyā́mbv átra rohatu pākadūrvā́ vyàlkaśā
10.016.14	a	śī́tike śī́tikāvati hlā́dike hlā́dikāvati
10.016.14	c	maṇḍūkyāā̀ sú sáṁ gama imáṁ sv àgníṁ harṣaya
10.017.01	a	tváṣṭā duhitré vahatúṁ kr̥ṇotī́tīdáṁ víśvam bhúvanaṁ sám eti
10.017.01	c	yamásya mātā́ paryuhyámānā mahó jāyā́ vívasvato nanāśa
10.017.02	a	ápāgūhann amŕ̥tām mártyebhyaḥ kr̥tvī́ sávarṇām adadur vívasvate
10.017.02	c	utā́śvínāv abharad yát tád ā́sīd ájahād u dvā́ mithunā́ saraṇyū́ḥ
10.017.03	a	pūṣā́ tvetáś cyāvayatu prá vidvā́n ánaṣṭapaśur bhúvanasya gopā́ḥ
10.017.03	c	sá tvaitébhyaḥ pári dadat pitŕ̥bhyo 'gnír devébhyaḥ suvidatríyebhyaḥ
10.017.04	a	ā́yur viśvā́yuḥ pári pāsati tvā pūṣā́ tvā pātu prápathe purástāt
10.017.04	c	yátrā́sate sukŕ̥to yátra té yayús tátra tvā deváḥ savitā́ dadhātu
10.017.05	a	pūṣémā́ ā́śā ánu veda sárvāḥ só asmā́m̐ ábhayatamena neṣat
10.017.05	c	svastidā́ ā́ghr̥ṇiḥ sárvavīró 'prayuchan purá etu prajānán
10.017.06	a	prápathe pathā́m ajaniṣṭa pūṣā́ prápathe diváḥ prápathe pr̥thivyā́ḥ
10.017.06	c	ubhé abhí priyátame sadhásthe ā́ ca párā ca carati prajānán
10.017.07	a	sárasvatīṁ devayánto havante sárasvatīm adhvaré tāyámāne
10.017.07	c	sárasvatīṁ sukŕ̥to ahvayanta sárasvatī dāśúṣe vā́ryaṁ dāt
10.017.08	a	sárasvati yā́ saráthaṁ yayā́tha svadhā́bhir devi pitŕ̥bhir mádantī
10.017.08	c	āsádyāsmín barhíṣi mādayasvānamīvā́ íṣa ā́ dhehy asmé
10.017.09	a	sárasvatīṁ yā́m pitáro hávante dakṣiṇā́ yajñám abhinákṣamāṇāḥ
10.017.09	c	sahasrārghám iḷó átra bhāgáṁ rāyás póṣaṁ yájamāneṣu dhehi
10.017.10	a	ā́po asmā́n mātáraḥ śundhayantu ghr̥téna no ghr̥tapvàḥ punantu
10.017.10	c	víśvaṁ hí riprám praváhanti devī́r úd íd ābhyaḥ śúcir ā́ pūtá emi
10.017.11	a	drapsáś caskanda prathamā́m̐ ánu dyū́n imáṁ ca yónim ánu yáś ca pū́rvaḥ
10.017.11	c	samānáṁ yónim ánu saṁcárantaṁ drapsáṁ juhomy ánu saptá hótrāḥ
10.017.12	a	yás te drapsá skándati yás te aṁśúr bāhúcyuto dhiṣáṇāyā upásthāt
10.017.12	c	adhvaryór vā pári vā yáḥ pavítrāt táṁ te juhomi mánasā váṣaṭkr̥tam
10.017.13	a	yás te drapsá skannó yás te aṁśúr aváś ca yáḥ paráḥ srucā́
10.017.13	c	ayáṁ devó bŕ̥haspátiḥ sáṁ táṁ siñcatu rā́dhase
10.017.14	a	páyasvatīr óṣadhayaḥ páyasvan māmakáṁ vácaḥ
10.017.14	c	apā́m páyasvad ít páyas téna mā sahá śundhata
10.018.01	a	páram mr̥tyo ánu párehi pánthāṁ yás te svá ítaro devayā́nāt
10.018.01	c	cákṣuṣmate śr̥ṇvaté te bravīmi mā́ naḥ prajā́ṁ rīriṣo mótá vīrā́n
10.018.02	a	mr̥tyóḥ padáṁ yopáyanto yád aíta drā́ghīya ā́yuḥ prataráṁ dádhānāḥ
10.018.02	c	āpyā́yamānāḥ prajáyā dhánena śuddhā́ḥ pūtā́ bhavata yajñiyāsaḥ
10.018.03	a	imé jīvā́ ví mr̥taír ā́vavr̥trann ábhūd bhadrā́ deváhūtir no adyá
10.018.03	c	prā́ñco agāma nr̥táye hásāya drā́ghīya ā́yuḥ prataráṁ dádhānāḥ
10.018.04	a	imáṁ jīvébhyaḥ paridhíṁ dadhāmi maíṣāṁ nú gād áparo ártham etám
10.018.04	c	śatáṁ jīvantu śarádaḥ purūcī́r antár mr̥tyúṁ dadhatām párvatena
10.018.05	a	yáthā́hāny anupūrvám bhávanti yátha r̥táva r̥túbhir yánti sādhú
10.018.05	c	yáthā ná pū́rvam áparo jáhāty evā́ dhātar ā́yūṁṣi kalpayaiṣām
10.018.06	a	ā́ rohatā́yur jarásaṁ vr̥ṇānā́ anupūrváṁ yátamānā yáti ṣṭhá
10.018.06	c	ihá tváṣṭā sujánimā sajóṣā dīrghám ā́yuḥ karati jīváse vaḥ
10.018.07	a	imā́ nā́rīr avidhavā́ḥ supátnīr ā́ñjanena sarpíṣā sáṁ viśantu
10.018.07	c	anaśrávo 'namīvā́ḥ surátnā ā́ rohantu jánayo yónim ágre
10.018.08	a	úd īrṣva nāry abhí jīvalokáṁ gatā́sum etám úpa śeṣa éhi
10.018.08	c	hastagrābhásya didhiṣós távedám pátyur janitvám abhí sám babhūtha
10.018.09	a	dhánur hástād ādádāno mr̥tásyāsmé kṣatrā́ya várcase bálāya
10.018.09	c	átraivá tvám ihá vayáṁ suvī́rā víśvā spŕ̥dho abhímātīr jayema
10.018.10	a	úpa sarpa mātáram bhū́mim etā́m uruvyácasam pr̥thivī́ṁ suśévām
10.018.10	c	ū́rṇamradā yuvatír dákṣiṇāvata eṣā́ tvā pātu nírr̥ter upásthāt
10.018.11	a	úc chvañcasva pr̥thivi mā́ ní bādhathāḥ sūpāyanā́smai bhava sūpavañcanā́
10.018.11	c	mātā́ putráṁ yáthā sicā́bhy ènam bhūma ūrṇuhi
10.018.12	a	ucchváñcamānā pr̥thivī́ sú tiṣṭhatu sahásram míta úpa hí śráyantām
10.018.12	c	té gr̥hā́so ghr̥taścúto bhavantu viśvā́hāsmai śaraṇā́ḥ santv átra
10.018.13	a	út te stabhnāmi pr̥thivī́ṁ tvát párīmáṁ logáṁ nidádhan mó aháṁ riṣam
10.018.13	c	etā́ṁ sthū́ṇām pitáro dhārayantu té 'trā yamáḥ sā́danā te minotu
10.018.14	a	pratīcī́ne mā́m áhanī́ṣvāḥ parṇám ivā́ dadhuḥ
10.018.14	c	pratī́cīṁ jagrabhā vā́cam áśvaṁ raśanáyā yathā
10.019.01	a	ní vartadhvam mā́nu gātāsmā́n siṣakta revatīḥ
10.019.01	c	ágnīṣomā punarvasū asmé dhārayataṁ rayím
10.019.02	a	púnar enā ní vartaya púnar enā ny ā́ kuru
10.019.02	c	índra eṇā ní yachatv agnír enā upā́jatu
10.019.03	a	púnar etā́ ní vartantām asmín puṣyantu gópatau
10.019.03	c	ihaívā́gne ní dhārayehá tiṣṭhatu yā́ rayíḥ
10.019.04	a	yán niyā́naṁ nyáyanaṁ saṁjñā́naṁ yát parā́yaṇam
10.019.04	c	āvártanaṁ nivártanaṁ yó gopā́ ápi táṁ huve
10.019.05	a	yá udā́naḍ vyáyanaṁ yá udā́naṭ parā́yaṇam
10.019.05	c	āvártanaṁ nivártanam ápi gopā́ ní vartatām
10.019.06	a	ā́ nivarta ní vartaya púnar na indra gā́ dehi
10.019.06	c	jīvā́bhir bhunajāmahai
10.019.07	a	pári vo viśváto dadha ūrjā́ ghr̥téna páyasā
10.019.07	c	yé devā́ḥ ké ca yajñíyās té rayyā́ sáṁ sr̥jantu naḥ
10.019.08	a	ā́ nivartana vartaya ní nivartana vartaya
10.019.08	c	bhū́myāś cátasraḥ pradíśas tā́bhya enā ní vartaya
10.020.01	a	bhadráṁ no ápi vātaya mánaḥ
10.020.02	a	agním īḷe bhujā́ṁ yáviṣṭhaṁ śāsā́ mitráṁ durdhárītum
10.020.02	c	yásya dhárman svàr énīḥ saparyánti mātúr ū́dhaḥ
10.020.03	a	yám āsā́ kr̥pánīḷam bhāsā́ketuṁ vardháyanti
10.020.03	c	bhrā́jate śréṇidan
10.020.04	a	aryó viśā́ṁ gātúr eti prá yád ā́naḍ divó ántān
10.020.04	c	kavír abhráṁ dī́dyānaḥ
10.020.05	a	juṣád dhavyā́ mā́nuṣasyordhvás tasthāv ŕ̥bhvā yajñé
10.020.05	c	minván sádma purá eti
10.020.06	a	sá hí kṣémo havír yajñáḥ śruṣṭī́d asya gātúr eti
10.020.06	c	agníṁ devā́ vā́śīmantam
10.020.07	a	yajñāsā́haṁ dúva iṣe 'gním pū́rvasya śévasya
10.020.07	c	ádreḥ sūnúm āyúm āhuḥ
10.020.08	a	náro yé ké cāsmád ā́ víśvét té vāmá ā́ syuḥ
10.020.08	c	agníṁ havíṣā várdhantaḥ
10.020.09	a	kr̥ṣṇáḥ śvetò 'ruṣó yā́mo asya bradhná r̥jrá utá śóṇo yáśasvān
10.020.09	c	híraṇyarūpaṁ jánitā jajāna
10.020.10	a	evā́ te agne vimadó manīṣā́m ū́rjo napād amŕ̥tebhiḥ sajóṣāḥ
10.020.10	c	gíra ā́ vakṣat sumatī́r iyāná íṣam ū́rjaṁ sukṣitíṁ víśvam ā́bhāḥ
10.021.01	a	ā́gníṁ ná svávr̥ktibhir hótāraṁ tvā vr̥ṇīmahe
10.021.01	c	yajñā́ya stīrṇábarhiṣe ví vo máde śīrám pāvakáśociṣaṁ vívakṣase
10.021.02	a	tvā́m u té svābhúvaḥ śumbhánty áśvarādhasaḥ
10.021.02	c	véti tvā́m upasécanī ví vo máda ŕ̥jītir agna ā́hutir vívakṣase
10.021.03	a	tvé dharmā́ṇa āsate juhū́bhiḥ siñcatī́r iva
10.021.03	c	kr̥ṣṇā́ rūpā́ṇy árjunā ví vo máde víśvā ádhi śríyo dhiṣe vívakṣase
10.021.04	a	yám agne mányase rayíṁ sáhasāvann amartya
10.021.04	c	tám ā́ no vā́jasātaye ví vo máde yajñéṣu citrám ā́ bharā vívakṣase
10.021.05	a	agnír jātó átharvaṇā vidád víśvāni kā́vyā
10.021.05	c	bhúvad dūtó vivásvato ví vo máde priyó yamásya kā́myo vívakṣase
10.021.06	a	tvā́ṁ yajñéṣv īḷaté 'gne prayaty àdhvaré
10.021.06	c	tváṁ vásūni kā́myā ví vo máde víśvā dadhāsi dāśúṣe vívakṣase
10.021.07	a	tvā́ṁ yajñéṣv r̥tvíjaṁ cā́rum agne ní ṣedire
10.021.07	c	ghr̥tápratīkam mánuṣo ví vo máde śukráṁ cétiṣṭham akṣábhir vívakṣase
10.021.08	a	ágne śukréṇa śocíṣorú prathayase br̥hát
10.021.08	c	abhikrándan vr̥ṣāyase ví vo máde gárbhaṁ dadhāsi jāmíṣu vívakṣase
10.022.01	a	kúha śrutá índraḥ kásminn adyá jáne mitró ná śrūyate
10.022.01	c	ŕ̥ṣīṇāṁ vā yáḥ kṣáye gúhā vā cárkr̥ṣe girā́
10.022.02	a	ihá śrutá índro asmé adyá stáve vajry ŕ̥cīṣamaḥ
10.022.02	c	mitró ná yó jáneṣv ā́ yáśaś cakré ásāmy ā́
10.022.03	a	mahó yás pátiḥ śávaso ásāmy ā́ mahó nr̥mṇásya tūtujíḥ
10.022.03	c	bhartā́ vájrasya dhr̥ṣṇóḥ pitā́ putrám iva priyám
10.022.04	a	yujānó áśvā vā́tasya dhúnī devó devásya vajrivaḥ
10.022.04	c	syántā pathā́ virúkmatā sr̥jāná stoṣy ádhvanaḥ
10.022.05	a	tváṁ tyā́ cid vā́tasyā́śvā́gā r̥jrā́ tmánā váhadhyai
10.022.05	c	yáyor devó ná mártyo yantā́ nákir vidā́yyaḥ
10.022.06	a	ádha gmántośánā pr̥chate vāṁ kádarthā na ā́ gr̥hám
10.022.06	c	ā́ jagmathuḥ parākā́d diváś ca gmáś ca mártyam
10.022.07	a	ā́ na indra pr̥kṣase 'smā́kam bráhmódyatam
10.022.07	c	tát tvā yācāmahé 'vaḥ śúṣṇaṁ yád dhánn ámānuṣam
10.022.08	a	akarmā́ dásyur abhí no amantúr anyávrato ámānuṣaḥ
10.022.08	c	tváṁ tásyāmitrahan vádhar dāsásya dambhaya
10.022.09	a	tváṁ na indra śūra śū́rair utá tvótāso barháṇā
10.022.09	c	purutrā́ te ví pūrtáyo návanta kṣoṇáyo yathā
10.022.10	a	tváṁ tā́n vr̥trahátye codayo nr̥ŕ̥n kārpāṇé śūra vajrivaḥ
10.022.10	c	gúhā yádī kavīnā́ṁ viśā́ṁ nákṣatraśavasām
10.022.11	a	makṣū́ tā́ ta indra dānā́pnasa ākṣāṇé śūra vajrivaḥ
10.022.11	c	yád dha śúṣṇasya dambháyo jātáṁ víśvaṁ sayā́vabhiḥ
10.022.12	a	mā́kudhryàg indra śūra vásvīr asmé bhūvann abhíṣṭayaḥ
10.022.12	c	vayáṁ vayaṁ ta āsāṁ sumné syāma vajrivaḥ
10.022.13	a	asmé tā́ ta indra santu satyā́hiṁsantīr upaspŕ̥śaḥ
10.022.13	c	vidyā́ma yā́sām bhújo dhenūnā́ṁ ná vajrivaḥ
10.022.14	a	ahastā́ yád apádī várdhata kṣā́ḥ śácībhir vedyā́nām
10.022.14	c	śúṣṇam pári pradakṣiṇíd viśvā́yave ní śiśnathaḥ
10.022.15	a	píbā pibéd indra śūra sómam mā́ riṣaṇyo vasavāna vásuḥ sán
10.022.15	c	utá trāyasva gr̥ṇató maghóno maháś ca rāyó revátas kr̥dhī naḥ
10.023.01	a	yájāmaha índraṁ vájradakṣiṇaṁ hárīṇāṁ rathyàṁ vívratānām
10.023.01	c	prá śmáśru dódhuvad ūrdhváthā bhūd ví sénābhir dáyamāno ví rā́dhasā
10.023.02	a	hárī nv àsya yā́ váne vidé vásv índro maghaír maghávā vr̥trahā́ bhuvat
10.023.02	c	r̥bhúr vā́ja r̥bhukṣā́ḥ patyate śávó 'va kṣṇaumi dā́sasya nā́ma cit
10.023.03	a	yadā́ vájraṁ híraṇyam íd áthā ráthaṁ hárī yám asya váhato ví sūríbhiḥ
10.023.03	c	ā́ tiṣṭhati maghávā sánaśruta índro vā́jasya dīrgháśravasas pátiḥ
10.023.04	a	só cin nú vr̥ṣṭír yūthyāā̀ svā́ sácām̐ índraḥ śmáśrūṇi háritābhí pruṣṇute
10.023.04	c	áva veti sukṣáyaṁ suté mádhū́d íd dhūnoti vā́to yáthā vánam
10.023.05	a	yó vācā́ vívāco mr̥dhrávācaḥ purū́ sahásrā́śivā jaghā́na
10.023.05	c	tát tad íd asya paúṁsyaṁ gr̥ṇīmasi pitéva yás táviṣīṁ vāvr̥dhé śávaḥ
10.023.06	a	stómaṁ ta indra vimadā́ ajījanann ápūrvyam purutámaṁ sudā́nave
10.023.06	c	vidmā́ hy àsya bhójanam inásya yád ā́ paśúṁ ná gopā́ḥ karāmahe
10.023.07	a	mā́kir na enā́ sakhyā́ ví yauṣus táva cendra vimadásya ca ŕ̥ṣeḥ
10.023.07	c	vidmā́ hí te prámatiṁ deva jāmivád asmé te santu sakhyā́ śivā́ni
10.024.01	a	índra sómam imám piba mádhumantaṁ camū́ sutám
10.024.01	c	asmé rayíṁ ní dhāraya ví vo máde sahasríṇam purūvaso vívakṣase
10.024.02	a	tvā́ṁ yajñébhir ukthaír úpa havyébhir īmahe
10.024.02	c	śácīpate śacīnāṁ ví vo máde śréṣṭhaṁ no dhehi vā́ryaṁ vívakṣase
10.024.03	a	yás pátir vā́ryāṇām ási radhrásya coditā́
10.024.03	c	índra stotr̥r̥ṇā́m avitā́ ví vo máde dviṣó naḥ pāhy áṁhaso vívakṣase
10.024.04	a	yuváṁ śakrā māyāvínā samīcī́ nír amanthatam
10.024.04	c	vimadéna yád īḷitā́ nā́satyā nirámanthatam
10.024.05	a	víśve devā́ akr̥panta samīcyór niṣpátantyoḥ
10.024.05	c	nā́satyāv abruvan devā́ḥ púnar ā́ vahatād íti
10.024.06	a	mádhuman me parā́yaṇam mádhumat púnar ā́yanam
10.024.06	c	tā́ no devā devátayā yuvám mádhumatas kr̥tam
10.025.01	a	bhadráṁ no ápi vātaya máno dákṣam utá krátum
10.025.01	c	ádhā te sakhyé ándhaso ví vo máde ráṇan gā́vo ná yávase vívakṣase
10.025.02	a	hr̥dispŕ̥śas ta āsate víśveṣu soma dhā́masu
10.025.02	c	ádhā kā́mā imé máma ví vo máde ví tiṣṭhante vasūyávo vívakṣase
10.025.03	a	utá vratā́ni soma te prā́hám mināmi pākyāā̀
10.025.03	c	ádhā pitéva sūnáve ví vo máde mr̥ḷā́ no abhí cid vadhā́d vívakṣase
10.025.04	a	sám u prá yanti dhītáyaḥ sárgāso 'vatā́m̐ iva
10.025.04	c	krátuṁ naḥ soma jīváse ví vo máde dhāráyā camasā́m̐ iva vívakṣase
10.025.05	a	táva tyé soma śáktibhir níkāmāso vy r̥̀ṇvire
10.025.05	c	gŕ̥tsasya dhī́rās taváso ví vo máde vrajáṁ gómantam aśvínaṁ vívakṣase
10.025.06	a	paśúṁ naḥ soma rakṣasi purutrā́ víṣṭhitaṁ jágat
10.025.06	c	samā́kr̥ṇoṣi jīváse ví vo máde víśvā sampáśyan bhúvanā vívakṣase
10.025.07	a	tváṁ naḥ soma viśváto gopā́ ádābhyo bhava
10.025.07	c	sédha rājann ápa srídho ví vo máde mā́ no duḥśáṁsa īśatā vívakṣase
10.025.08	a	tváṁ naḥ soma sukrátur vayodhéyāya jāgr̥hi
10.025.08	c	kṣetravíttaro mánuṣo ví vo máde druhó naḥ pāhy áṁhaso vívakṣase
10.025.09	a	tváṁ no vr̥trahantaméndrasyendo śiváḥ sákhā
10.025.09	c	yát sīṁ hávante samithé ví vo máde yúdhyamānās tokásātau vívakṣase
10.025.10	a	ayáṁ gha sá turó máda índrasya vardhata priyáḥ
10.025.10	c	ayáṁ kakṣī́vato mahó ví vo máde matíṁ víprasya vardhayad vívakṣase
10.025.11	a	ayáṁ víprāya dāśúṣe vā́jām̐ iyarti gómataḥ
10.025.11	c	ayáṁ saptábhya ā́ váraṁ ví vo máde prā́ndháṁ śroṇáṁ ca tāriṣad vívakṣase
10.026.01	a	prá hy áchā manīṣā́ spārhā́ yánti niyútaḥ
10.026.01	c	prá dasrā́ niyúdrathaḥ pūṣā́ aviṣṭu mā́hinaḥ
10.026.02	a	yásya tyán mahitváṁ vātā́pyam ayáṁ jánaḥ
10.026.02	c	vípra ā́ vaṁsad dhītíbhiś cíketa suṣṭutīnā́m
10.026.03	a	sá veda suṣṭutīnā́m índur ná pūṣā́ vŕ̥ṣā
10.026.03	c	abhí psúraḥ pruṣāyati vrajáṁ na ā́ pruṣāyati
10.026.04	a	maṁsīmáhi tvā vayám asmā́kaṁ deva pūṣan
10.026.04	c	matīnā́ṁ ca sā́dhanaṁ víprāṇāṁ cādhavám
10.026.05	a	prátyardhir yajñā́nām aśvahayó ráthānām
10.026.05	c	ŕ̥ṣiḥ sá yó mánurhito víprasya yāvayatsakháḥ
10.026.06	a	ādhī́ṣamāṇāyāḥ pátiḥ śucā́yāś ca śucásya ca
10.026.06	c	vāsovāyó 'vīnām ā́ vā́sāṁsi mármr̥jat
10.026.07	a	inó vā́jānām pátir ináḥ puṣṭīnā́ṁ sákhā
10.026.07	c	prá śmáśru haryató dūdhod ví vŕ̥thā yó ádābhyaḥ
10.026.08	a	ā́ te ráthasya pūṣann ajā́ dhúraṁ vavr̥tyuḥ
10.026.08	c	víśvasyārthínaḥ sákhā sanojā́ ánapacyutaḥ
10.026.09	a	asmā́kam ūrjā́ rátham pūṣā́ aviṣṭu mā́hinaḥ
10.026.09	c	bhúvad vā́jānāṁ vr̥dhá imáṁ naḥ śr̥ṇavad dhávam
10.027.01	a	ásat sú me jaritaḥ sā́bhivegó yát sunvaté yájamānāya śíkṣam
10.027.01	c	ánāśīrdām ahám asmi prahantā́ satyadhvŕ̥taṁ vr̥jināyántam ābhúm
10.027.02	a	yádī́d aháṁ yudháye saṁnáyāny ádevayūn tanvāā̀ śū́śujānān
10.027.02	c	amā́ te túmraṁ vr̥ṣabhám pacāni tīvráṁ sutám pañcadaśáṁ ní ṣiñcam
10.027.03	a	nā́háṁ táṁ veda yá íti brávīty ádevayūn samáraṇe jaghanvā́n
10.027.03	c	yadā́vā́khyat samáraṇam ŕ̥ghāvad ā́d íd dha me vr̥ṣabhā́ prá bruvanti
10.027.04	a	yád ájñāteṣu vr̥jáneṣv ā́saṁ víśve sató maghávāno ma āsan
10.027.04	c	jinā́mi vét kṣéma ā́ sántam ābhúm prá táṁ kṣiṇām párvate pādagŕ̥hya
10.027.05	a	ná vā́ u mā́ṁ vr̥jáne vārayante ná párvatāso yád ahám manasyé
10.027.05	c	máma svanā́t kr̥dhukárṇo bhayāta evéd ánu dyū́n kiráṇaḥ sám ejāt
10.027.06	a	dárśan nv átra śr̥tapā́m̐ anindrā́n bāhukṣádaḥ śárave pátyamānān
10.027.06	c	ghŕ̥ṣuṁ vā yé ninidúḥ sákhāyam ádhy ū nv èṣu paváyo vavr̥tyuḥ
10.027.07	a	ábhūr v aúkṣīr vy ù ā́yur ānaḍ dárṣan nú pū́rvo áparo nú darṣat
10.027.07	c	dvé paváste pári táṁ ná bhūto yó asyá pāré rájaso vivéṣa
10.027.08	a	gā́vo yávam práyutā aryó akṣan tā́ apaśyaṁ sahágopāś cárantīḥ
10.027.08	c	hávā íd aryó abhítaḥ sám āyan kíyad āsu svápatiś chandayāte
10.027.09	a	sáṁ yád váyaṁ yavasā́do jánānām aháṁ yavā́da urvájre antáḥ
10.027.09	c	átrā yuktò 'vasātā́ram ichād átho áyuktaṁ yunajad vavanvā́n
10.027.10	a	átréd u me maṁsase satyám uktáṁ dvipā́c ca yác cátuṣpāt saṁsr̥jā́ni
10.027.10	c	strībhír yó átra vŕ̥ṣaṇam pr̥tanyā́d áyuddho asya ví bhajāni védaḥ
10.027.11	a	yásyānakṣā́ duhitā́ jā́tv ā́sa kás tā́ṁ vidvā́m̐ abhí manyāte andhā́m
10.027.11	c	kataró mením práti tám mucāte yá īṁ váhāte yá īṁ vā vareyā́t
10.027.12	a	kíyatī yóṣā maryató vadhūyóḥ páriprītā pányasā vā́ryeṇa
10.027.12	c	bhadrā́ vadhū́r bhavati yát supéśāḥ svayáṁ sā́ mitráṁ vanute jáne cit
10.027.13	a	pattó jagāra pratyáñcam atti śīrṣṇā́ śíraḥ práti dadhau várūtham
10.027.13	c	ā́sīna ūrdhvā́m upási kṣiṇāti nyàṅṅ uttānā́m ánv eti bhū́mim
10.027.14	a	br̥hánn achāyó apalāśó árvā tasthaú mātā́ víṣito atti gárbhaḥ
10.027.14	c	anyásyā vatsáṁ rihatī́ mimāya káyā bhuvā́ ní dadhe dhenúr ū́dhaḥ
10.027.15	a	saptá vīrā́so adharā́d úd āyann aṣṭóttarā́ttāt sám ajagmiran té
10.027.15	c	náva paścā́tāt sthivimánta āyan dáśa prā́k sā́nu ví tiranty áśnaḥ
10.027.16	a	daśānā́m ékaṁ kapiláṁ samānáṁ táṁ hinvanti krátave pā́ryāya
10.027.16	c	gárbham mātā́ súdhitaṁ vakṣáṇāsv ávenantaṁ tuṣáyantī bibharti
10.027.17	a	pī́vānam meṣám apacanta vīrā́ nyùptā akṣā́ ánu dīvá āsan
10.027.17	c	dvā́ dhánum br̥hatī́m apsv àntáḥ pavítravantā carataḥ punántā
10.027.18	a	ví krośanā́so víṣvañca āyan pácāti némo nahí pákṣad ardháḥ
10.027.18	c	ayám me deváḥ savitā́ tád āha drvànna íd vanavat sarpírannaḥ
10.027.19	a	ápaśyaṁ grā́maṁ váhamānam ārā́d acakráyā svadháyā vártamānam
10.027.19	c	síṣakty aryáḥ prá yugā́ jánānāṁ sadyáḥ śiśnā́ praminānó návīyān
10.027.20	a	etaú me gā́vau pramarásya yuktaú mó ṣú prá sedhīr múhur ín mamandhi
10.027.20	c	ā́paś cid asya ví naśanty árthaṁ sū́raś ca marká úparo babhūvā́n
10.027.21	a	ayáṁ yó vájraḥ purudhā́ vívr̥tto 'váḥ sū́ryasya br̥hatáḥ púrīṣāt
10.027.21	c	śráva íd enā́ paró anyád asti tád avyathī́ jarimā́ṇas taranti
10.027.22	a	vr̥kṣé vr̥kṣe níyatā mīmayad gaús táto váyaḥ prá patān pūruṣā́daḥ
10.027.22	c	áthedáṁ víśvam bhúvanam bhayāta índrāya sunvád ŕ̥ṣaye ca śíkṣat
10.027.23	a	devā́nām mā́ne prathamā́ atiṣṭhan kr̥ntátrād eṣām úparā úd āyan
10.027.23	c	tráyas tapanti pr̥thivī́m anūpā́ dvā́ bŕ̥būkaṁ vahataḥ púrīṣam
10.027.24	a	sā́ te jīvā́tur utá tásya viddhi mā́ smaitādŕ̥g ápa gūhaḥ samaryé
10.027.24	c	āvíḥ svàḥ kr̥ṇuté gū́hate busáṁ sá pādúr asya nirṇíjo ná mucyate
10.028.01	a	víśvo hy ànyó arír ājagā́ma máméd áha śváśuro nā́ jagāma
10.028.01	c	jakṣīyā́d dhānā́ utá sómam papīyāt svāā̀śitaḥ púnar ástaṁ jagāyāt
10.028.02	a	sá róruvad vr̥ṣabhás tigmáśr̥ṅgo várṣman tasthau várimann ā́ pr̥thivyā́ḥ
10.028.02	c	víśveṣv enaṁ vr̥jáneṣu pāmi yó me kukṣī́ sutásomaḥ pr̥ṇā́ti
10.028.03	a	ádriṇā te mandína indra tū́yān sunvánti sómān píbasi tvám eṣām
10.028.03	c	pácanti te vr̥ṣabhā́m̐ átsi téṣām pr̥kṣéṇa yán maghavan hūyámānaḥ
10.028.04	a	idáṁ sú me jaritar ā́ cikiddhi pratīpáṁ śā́paṁ nadyò vahanti
10.028.04	c	lopāśáḥ siṁhám pratyáñcam atsāḥ kroṣṭā́ varāháṁ nír atakta kákṣāt
10.028.05	a	kathā́ ta etád ahám ā́ ciketaṁ gŕ̥tsasya pā́kas taváso manīṣā́m
10.028.05	c	tváṁ no vidvā́m̐ r̥tuthā́ ví voco yám árdhaṁ te maghavan kṣemyā́ dhū́ḥ
10.028.06	a	evā́ hí mā́ṁ tavásaṁ vardháyanti diváś cin me br̥hatá úttarā dhū́ḥ
10.028.06	c	purū́ sahásrā ní śiśāmi sākám aśatrúṁ hí mā jánitā jajā́na
10.028.07	a	evā́ hí mā́ṁ tavásaṁ jajñúr ugráṁ kárman karman vŕ̥ṣaṇam indra devā́ḥ
10.028.07	c	vádhīṁ vr̥tráṁ vájreṇa mandasānó 'pa vrajám mahinā́ dāśúṣe vam
10.028.08	a	devā́sa āyan paraśū́m̐r abibhran vánā vr̥ścánto abhí viḍbhír āyan
10.028.08	c	ní sudrvàṁ dádhato vakṣáṇāsu yátrā kŕ̥pīṭam ánu tád dahanti
10.028.09	a	śaśáḥ kṣurám pratyáñcaṁ jagārā́driṁ logéna vy àbhedam ārā́t
10.028.09	c	br̥hántaṁ cid r̥haté randhayāni váyad vatsó vr̥ṣabháṁ śū́śuvānaḥ
10.028.10	a	suparṇá itthā́ nakhám ā́ siṣāyā́varuddhaḥ paripádaṁ ná siṁháḥ
10.028.10	c	niruddháś cin mahiṣás tarṣyā́vān godhā́ tásmā ayáthaṁ karṣad etát
10.028.11	a	tébhyo godhā́ ayáthaṁ karṣad etád yé brahmáṇaḥ pratipī́yanty ánnaiḥ
10.028.11	c	simá ukṣṇò 'vasr̥ṣṭā́m̐ adanti svayám bálāni tanvàḥ śr̥ṇānā́ḥ
10.028.12	a	eté śámībhiḥ suśámī abhūvan yé hinviré tanvàḥ sóma ukthaíḥ
10.028.12	c	nr̥vád vádann úpa no māhi vā́jān diví śrávo dadhiṣe nā́ma vīráḥ
10.029.01	a	váne ná vā yó ny àdhāyi cākáñ chúcir vāṁ stómo bhuraṇāv ajīgaḥ
10.029.01	c	yásyéd índraḥ purudíneṣu hótā nr̥ṇā́ṁ náryo nŕ̥tamaḥ kṣapā́vān
10.029.02	a	prá te asyā́ uṣásaḥ prā́parasyā nr̥taú syāma nŕ̥tamasya nr̥ṇā́m
10.029.02	c	ánu triśókaḥ śatám ā́vahan nr̥ŕ̥n kútsena rátho yó ásat sasavā́n
10.029.03	a	kás te máda indra rántyo bhūd dúro gíro abhy ùgró ví dhāva
10.029.03	c	kád vā́ho arvā́g úpa mā manīṣā́ ā́ tvā śakyām upamáṁ rā́dho ánnaiḥ
10.029.04	a	kád u dyumnám indra tvā́vato nr̥ŕ̥n káyā dhiyā́ karase kán na ā́gan
10.029.04	c	mitró ná satyá urugāya bhr̥tyā́ ánne samasya yád ásan manīṣā́ḥ
10.029.05	a	préraya sū́ro árthaṁ ná pāráṁ yé asya kā́maṁ janidhā́ iva gmán
10.029.05	c	gíraś ca yé te tuvijāta pūrvī́r nára indra pratiśíkṣanty ánnaiḥ
10.029.06	a	mā́tre nú te súmite indra pūrvī́ dyaúr majmánā pr̥thivī́ kā́vyena
10.029.06	c	várāya te ghr̥távantaḥ sutā́saḥ svā́dman bhavantu pītáye mádhūni
10.029.07	a	ā́ mádhvo asmā asicann ámatram índrāya pūrṇáṁ sá hí satyárādhāḥ
10.029.07	c	sá vāvr̥dhe várimann ā́ pr̥thivyā́ abhí krátvā náryaḥ paúṁsyaiś ca
10.029.08	a	vy āā̀naḷ índraḥ pŕ̥tanāḥ svójā ā́smai yatante sakhyā́ya pūrvī́ḥ
10.029.08	c	ā́ smā ráthaṁ ná pŕ̥tanāsu tiṣṭha yám bhadráyā sumatyā́ codáyāse
10.030.01	a	prá devatrā́ bráhmaṇe gātúr etv apó áchā mánaso ná práyukti
10.030.01	c	mahī́m mitrásya váruṇasya dhāsím pr̥thujráyase rīradhā suvr̥ktím
10.030.02	a	ádhvaryavo havíṣmanto hí bhūtā́chāpá itośatī́r uśantaḥ
10.030.02	c	áva yā́ś cáṣṭe aruṇáḥ suparṇás tám ā́syadhvam ūrmím adyā́ suhastāḥ
10.030.03	a	ádhvaryavo 'pá itā samudrám apā́ṁ nápātaṁ havíṣā yajadhvam
10.030.03	c	sá vo dadad ūrmím adyā́ súpūtaṁ tásmai sómam mádhumantaṁ sunota
10.030.04	a	yó anidhmó dī́dayad apsv àntár yáṁ víprāsa ī́ḷate adhvaréṣu
10.030.04	c	ápāṁ napān mádhumatīr apó dā yā́bhir índro vāvr̥dhé vīryāā̀ya
10.030.05	a	yā́bhiḥ sómo módate hárṣate ca kalyāṇī́bhir yuvatíbhir ná máryaḥ
10.030.05	c	tā́ adhvaryo apó áchā párehi yád āsiñcā́ óṣadhībhiḥ punītāt
10.030.06	a	evéd yū́ne yuvatáyo namanta yád īm uśánn uśatī́r éty ácha
10.030.06	c	sáṁ jānate mánasā sáṁ cikitre 'dhvaryávo dhiṣáṇā́paś ca devī́ḥ
10.030.07	a	yó vo vr̥tā́bhyo ákr̥ṇod ulokáṁ yó vo mahyā́ abhíśaster ámuñcat
10.030.07	c	tásmā índrāya mádhumantam ūrmíṁ devamā́danam prá hiṇotanāpaḥ
10.030.08	a	prā́smai hinota mádhumantam ūrmíṁ gárbho yó vaḥ sindhavo mádhva útsaḥ
10.030.08	c	ghr̥tápr̥ṣṭham ī́ḍyam adhvaréṣv ā́po revatīḥ śr̥ṇutā́ hávam me
10.030.09	a	táṁ sindhavo matsarám indrapā́nam ūrmím prá heta yá ubhé íyarti
10.030.09	c	madacyútam auśānáṁ nabhojā́m pári tritántuṁ vicárantam útsam
10.030.10	a	āvárvr̥tatīr ádha nú dvidhā́rā goṣuyúdho ná niyaváṁ cárantīḥ
10.030.10	c	ŕ̥ṣe jánitrīr bhúvanasya pátnīr apó vandasva savŕ̥dhaḥ sáyonīḥ
10.030.11	a	hinótā no adhvaráṁ devayajyā́ hinóta bráhma sanáye dhánānām
10.030.11	c	r̥tásya yóge ví ṣyadhvam ū́dhaḥ śruṣṭīvárīr bhūtanāsmábhyam āpaḥ
10.030.12	a	ā́po revatīḥ kṣáyathā hí vásvaḥ krátuṁ ca bhadrám bibhr̥thā́mŕ̥taṁ ca
10.030.12	c	rāyáś ca sthá svapatyásya pátnīḥ sárasvatī tád gr̥ṇaté váyo dhāt
10.030.13	a	práti yád ā́po ádr̥śram āyatī́r ghr̥tám páyāṁsi bíbhratīr mádhūni
10.030.13	c	adhvaryúbhir mánasā saṁvidānā́ índrāya sómaṁ súṣutam bhárantīḥ
10.030.14	a	émā́ agman revátīr jīvádhanyā ádhvaryavaḥ sādáyatā sakhāyaḥ
10.030.14	c	ní barhíṣi dhattana somyāso 'pā́ṁ náptrā saṁvidānā́sa enāḥ
10.030.15	a	ā́gmann ā́pa uśatī́r barhír édáṁ ny àdhvaré asadan devayántīḥ
10.030.15	c	ádhvaryavaḥ sunuténdrāya sómam ábhūd u vaḥ suśákā devayajyā́
10.031.01	a	ā́ no devā́nām úpa vetu śáṁso víśvebhis turaír ávase yájatraḥ
10.031.01	c	tébhir vayáṁ suṣakhā́yo bhavema táranto víśvā duritā́ syāma
10.031.02	a	pári cin márto dráviṇam mamanyād r̥tásya pathā́ námasā́ vivāset
10.031.02	c	utá svéna krátunā sáṁ vadeta śréyāṁsaṁ dákṣam mánasā jagr̥bhyāt
10.031.03	a	ádhāyi dhītír ásasr̥gram áṁśās tīrthé ná dasmám úpa yanty ū́māḥ
10.031.03	c	abhy āā̀naśma suvitásya śūṣáṁ návedaso amŕ̥tānām abhūma
10.031.04	a	nítyaś cākanyāt svápatir dámūnā yásmā u deváḥ savitā́ jajā́na
10.031.04	c	bhágo vā góbhir aryamém anajyāt só asmai cā́ruś chadayad utá syāt
10.031.05	a	iyáṁ sā́ bhūyā uṣásām iva kṣā́ yád dha kṣumántaḥ śávasā samā́yan
10.031.05	c	asyá stutíṁ jaritúr bhíkṣamāṇā ā́ naḥ śagmā́sa úpa yantu vā́jāḥ
10.031.06	a	asyéd eṣā́ sumatíḥ paprathānā́bhavat pūrvyā́ bhū́manā gaúḥ
10.031.06	c	asyá sánīḷā ásurasya yónau samāná ā́ bháraṇe bíbhramāṇāḥ
10.031.07	a	kíṁ svid vánaṁ ká u sá vr̥kṣá āsa yáto dyā́vāpr̥thivī́ niṣṭatakṣúḥ
10.031.07	c	saṁtasthāné ajáre itáūtī áhāni pūrvī́r uṣáso jaranta
10.031.08	a	naítā́vad enā́ paró anyád asty ukṣā́ sá dyā́vāpr̥thivī́ bibharti
10.031.08	c	tvácam pavítraṁ kr̥ṇuta svadhā́vān yád īṁ sū́ryaṁ ná haríto váhanti
10.031.09	a	stegó ná kṣā́m áty eti pr̥thvī́m míhaṁ ná vā́to ví ha vāti bhū́ma
10.031.09	c	mitró yátra váruṇo ajyámāno 'gnír váne ná vy ásr̥ṣṭa śókam
10.031.10	a	starī́r yát sū́ta sadyó ajyámānā vyáthir avyathī́ḥ kr̥ṇuta svágopā
10.031.10	c	putró yát pū́rvaḥ pitrór jániṣṭa śamyā́ṁ gaúr jagāra yád dha pr̥chā́n
10.031.11	a	utá káṇvaṁ nr̥ṣádaḥ putrám āhur utá śyāvó dhánam ā́datta vājī́
10.031.11	c	prá kr̥ṣṇā́ya rúśad apinvatódhar r̥tám átra nákir asmā apīpet
10.032.01	a	prá sú gmántā dhiyasānásya sakṣáṇi varébhir varā́m̐ abhí ṣú prasī́dataḥ
10.032.01	c	asmā́kam índra ubháyaṁ jujoṣati yát somyásyā́ndhaso búbodhati
10.032.02	a	vīā̀ndra yāsi divyā́ni rocanā́ ví pā́rthivāni rájasā puruṣṭuta
10.032.02	c	yé tvā váhanti múhur adhvarā́m̐ úpa té sú vanvantu vagvanā́m̐ arādhásaḥ
10.032.03	a	tád ín me chantsad vápuṣo vápuṣṭaram putró yáj jā́nam pitrór adhī́yati
10.032.03	c	jāyā́ pátiṁ vahati vagnúnā sumát puṁsá íd bhadró vahatúḥ páriṣkr̥taḥ
10.032.04	a	tád ít sadhástham abhí cā́ru dīdhaya gā́vo yác chā́san vahatúṁ ná dhenávaḥ
10.032.04	c	mātā́ yán mántur yūthásya pūrvyā́bhí vāṇásya saptádhātur íj jánaḥ
10.032.05	a	prá vó 'chā ririce devayúṣ padám éko rudrébhir yāti turváṇiḥ
10.032.05	c	jarā́ vā yéṣv amŕ̥teṣu dāváne pári va ū́mebhyaḥ siñcatā mádhu
10.032.06	a	nidhīyámānam ápagūḷham apsú prá me devā́nāṁ vratapā́ uvāca
10.032.06	c	índro vidvā́m̐ ánu hí tvā cacákṣa ténāhám agne ánuśiṣṭa ā́gām
10.032.07	a	ákṣetravit kṣetravídaṁ hy áprāṭ sá praíti kṣetravídā́nuśiṣṭaḥ
10.032.07	c	etád vaí bhadrám anuśā́sanasyotá srutíṁ vindaty añjasī́nām
10.032.08	a	adyéd u prā́ṇīd ámamann imā́hā́pīvr̥to adhayan mātúr ū́dhaḥ
10.032.08	c	ém enam āpa jarimā́ yúvānam áheḷan vásuḥ sumánā babhūva
10.032.09	a	etā́ni bhadrā́ kalaśa kriyāma kúruśravaṇa dádato maghā́ni
10.032.09	c	dāná íd vo maghavānaḥ só astv ayáṁ ca sómo hr̥dí yám bíbharmi
10.033.01	a	prá mā yuyujre prayújo jánānāṁ váhāmi sma pūṣáṇam ántareṇa
10.033.01	c	víśve devā́so ádha mā́m arakṣan duḥśā́sur ā́gād íti ghóṣa āsīt
10.033.02	a	sám mā tapanty abhítaḥ sapátnīr iva párśavaḥ
10.033.02	c	ní bādhate ámatir nagnátā jásur vér ná vevīyate matíḥ
10.033.03	a	mū́ṣo ná śiśnā́ vy àdanti mādhyà stotā́raṁ te śatakrato
10.033.03	c	sakŕ̥t sú no maghavann indra mr̥ḷayā́dhā pitéva no bhava
10.033.04	a	kuruśrávaṇam āvr̥ṇi rā́jānaṁ trā́sadasyavam
10.033.04	c	máṁhiṣṭhaṁ vāghátām ŕ̥ṣiḥ
10.033.05	a	yásya mā haríto ráthe tisró váhanti sādhuyā́
10.033.05	c	stávai sahásradakṣiṇe
10.033.06	a	yásya prásvādaso gíra upamáśravasaḥ pitúḥ
10.033.06	c	kṣétraṁ ná raṇvám ūcúṣe
10.033.07	a	ádhi putropamaśravo nápān mitrātither ihi
10.033.07	c	pitúṣ ṭe asmi vanditā́
10.033.08	a	yád ī́śīyāmŕ̥tānām utá vā mártyānām
10.033.08	c	jī́ved ín maghávā máma
10.033.09	a	ná devā́nām áti vratáṁ śatā́tmā caná jīvati
10.033.09	c	táthā yujā́ ví vāvr̥te
10.034.01	a	prāvepā́ mā br̥ható mādayanti pravātejā́ íriṇe várvr̥tānāḥ
10.034.01	c	sómasyeva maujavatásya bhakṣó vibhī́dako jā́gr̥vir máhyam achān
10.034.02	a	ná mā mimetha ná jihīḷa eṣā́ śivā́ sákhibhya utá máhyam āsīt
10.034.02	c	akṣásyāhám ekaparásya hetór ánuvratām ápa jāyā́m arodham
10.034.03	a	dvéṣṭi śvaśrū́r ápa jāyā́ ruṇaddhi ná nāthitó vindate marḍitā́ram
10.034.03	c	áśvasyeva járato vásnyasya nā́háṁ vindāmi kitavásya bhógam
10.034.04	a	anyé jāyā́m pári mr̥śanty asya yásyā́gr̥dhad védane vājy àkṣáḥ
10.034.04	c	pitā́ mātā́ bhrā́tara enam āhur ná jānīmo náyatā baddhám etám
10.034.05	a	yád ādī́dhye ná daviṣāṇy ebhiḥ parāyádbhyó 'va hīye sákhibhyaḥ
10.034.05	c	nyùptāś ca babhrávo vā́cam ákratam̐ émī́d eṣāṁ niṣkr̥táṁ jāríṇīva
10.034.06	a	sabhā́m eti kitaváḥ pr̥chámāno jeṣyā́mī́ti tanvāā̀ śū́śujānaḥ
10.034.06	c	akṣā́so asya ví tiranti kā́mam pratidī́vne dádhata ā́ kr̥tā́ni
10.034.07	a	akṣā́sa íd aṅkuśíno nitodíno nikŕ̥tvānas tápanās tāpayiṣṇávaḥ
10.034.07	c	kumārádeṣṇā jáyataḥ punarháṇo mádhvā sámpr̥ktāḥ kitavásya barháṇā
10.034.08	a	tripañcāśáḥ krīḷati vrā́ta eṣāṁ devá iva savitā́ satyádharmā
10.034.08	c	ugrásya cin manyáve nā́ namante rā́jā cid ebhyo náma ít kr̥ṇoti
10.034.09	a	nīcā́ vartanta upári sphuranty ahastā́so hástavantaṁ sahante
10.034.09	c	divyā́ áṅgārā íriṇe nyùptāḥ śītā́ḥ sánto hŕ̥dayaṁ nír dahanti
10.034.10	a	jāyā́ tapyate kitavásya hīnā́ mātā́ putrásya cárataḥ kvà svit
10.034.10	c	r̥ṇāvā́ bíbhyad dhánam ichámāno 'nyéṣām ástam úpa náktam eti
10.034.11	a	stríyaṁ dr̥ṣṭvā́ya kitaváṁ tatāpānyéṣāṁ jāyā́ṁ súkr̥taṁ ca yónim
10.034.11	c	pūrvāhṇé áśvān yuyujé hí babhrū́n só agnér ánte vr̥ṣaláḥ papāda
10.034.12	a	yó vaḥ senānī́r maható gaṇásya rā́jā vrā́tasya prathamó babhū́va
10.034.12	c	tásmai kr̥ṇomi ná dhánā ruṇadhmi dáśāhám prā́cīs tád r̥táṁ vadāmi
10.034.13	a	akṣaír mā́ dīvyaḥ kr̥ṣím ít kr̥ṣasva vitté ramasva bahú mányamānaḥ
10.034.13	c	tátra gā́vaḥ kitava tátra jāyā́ tán me ví caṣṭe savitā́yám aryáḥ
10.034.14	a	mitráṁ kr̥ṇudhvaṁ khálu mr̥ḷátā no mā́ no ghoréṇa caratābhí dhr̥ṣṇú
10.034.14	c	ní vo nú manyúr viśatām árātir anyó babhrūṇā́m prásitau nv àstu
10.035.01	a	ábudhram u tyá índravanto agnáyo jyótir bháranta uṣáso vyùṣṭiṣu
10.035.01	c	mahī́ dyā́vāpr̥thivī́ cetatām ápo 'dyā́ devā́nām áva ā́ vr̥ṇīmahe
10.035.02	a	diváspr̥thivyór áva ā́ vr̥ṇīmahe mātr̥ŕ̥n síndhūn párvatāñ charyaṇā́vataḥ
10.035.02	c	anāgāstváṁ sū́ryam uṣā́sam īmahe bhadráṁ sómaḥ suvānó adyā́ kr̥ṇotu naḥ
10.035.03	a	dyā́vā no adyá pr̥thivī́ ánāgaso mahī́ trāyetāṁ suvitā́ya mātárā
10.035.03	c	uṣā́ uchánty ápa bādhatām agháṁ svasty àgníṁ samidhānám īmahe
10.035.04	a	iyáṁ na usrā́ prathamā́ sudevyàṁ revát saníbhyo revátī vy ùchatu
10.035.04	c	āré manyúṁ durvidátrasya dhīmahi svasty àgníṁ samidhānám īmahe
10.035.05	a	prá yā́ḥ sísrate sū́ryasya raśmíbhir jyótir bhárantīr uṣáso vyùṣṭiṣu
10.035.05	c	bhadrā́ no adyá śrávase vy ùchata svasty àgníṁ samidhānám īmahe
10.035.06	a	anamīvā́ uṣása ā́ carantu na úd agnáyo jihatāṁ jyótiṣā br̥hát
10.035.06	c	ā́yukṣātām aśvínā tū́tujiṁ ráthaṁ svasty àgníṁ samidhānám īmahe
10.035.07	a	śréṣṭhaṁ no adyá savitar váreṇyam bhāgám ā́ suva sá hí ratnadhā́ ási
10.035.07	c	rāyó jánitrīṁ dhiṣáṇām úpa bruve svasty àgníṁ samidhānám īmahe
10.035.08	a	pípartu mā tád r̥tásya pravā́canaṁ devā́nāṁ yán manuṣyāā̀ ámanmahi
10.035.08	c	víśvā íd usrā́ spáḷ úd eti sū́ryaḥ svasty àgníṁ samidhānám īmahe
10.035.09	a	adveṣó adyá barhíṣa stárīmaṇi grā́vṇāṁ yóge mánmanaḥ sā́dha īmahe
10.035.09	c	ādityā́nāṁ śármaṇi sthā́ bhuraṇyasi svasty àgníṁ samidhānám īmahe
10.035.10	a	ā́ no barhíḥ sadhamā́de br̥hád diví devā́m̐ īḷe sādáyā saptá hótr̥r̥n
10.035.10	c	índram mitráṁ váruṇaṁ sātáye bhágaṁ svasty àgníṁ samidhānám īmahe
10.035.11	a	tá ādityā ā́ gatā sarvátātaye vr̥dhé no yajñám avatā sajoṣasaḥ
10.035.11	c	bŕ̥haspátim pūṣáṇam aśvínā bhágaṁ svasty àgníṁ samidhānám īmahe
10.035.12	a	tán no devā yachata supravācanáṁ chardír ādityāḥ subháraṁ nr̥pā́yyam
10.035.12	c	páśve tokā́ya tánayāya jīváse svasty àgníṁ samidhānám īmahe
10.035.13	a	víśve adyá marúto víśva ūtī́ víśve bhavantv agnáyaḥ sámiddhāḥ
10.035.13	c	víśve no devā́ ávasā́ gamantu víśvam astu dráviṇaṁ vā́jo asmé
10.035.14	a	yáṁ devāsó 'vatha vā́jasātau yáṁ trā́yadhve yám pipr̥thā́ty áṁhaḥ
10.035.14	c	yó vo gopīthé ná bhayásya véda té syāma devávītaye turāsaḥ
10.036.01	a	uṣā́sānáktā br̥hatī́ supéśasā dyā́vākṣā́mā váruṇo mitró aryamā́
10.036.01	c	índraṁ huve marútaḥ párvatām̐ apá ādityā́n dyā́vāpr̥thivī́ apáḥ svàḥ
10.036.02	a	dyaúś ca naḥ pr̥thivī́ ca prácetasa r̥tā́varī rakṣatām áṁhaso riṣáḥ
10.036.02	c	mā́ durvidátrā nírr̥tir na īśata tád devā́nām ávo adyā́ vr̥ṇīmahe
10.036.03	a	víśvasmān no áditiḥ pātv áṁhaso mātā́ mitrásya váruṇasya revátaḥ
10.036.03	c	svàrvaj jyótir avr̥káṁ naśīmahi tád devā́nām ávo adyā́ vr̥ṇīmahe
10.036.04	a	grā́vā vádann ápa rákṣāṁsi sedhatu duṣvápnyaṁ nírr̥tiṁ víśvam atríṇam
10.036.04	c	ādityáṁ śárma marútām aśīmahi tád devā́nām ávo adyā́ vr̥ṇīmahe
10.036.05	a	éndro barhíḥ sī́datu pínvatām íḷā bŕ̥haspátiḥ sā́mabhir r̥kvó arcatu
10.036.05	c	supraketáṁ jīváse mánma dhīmahi tád devā́nām ávo adyā́ vr̥ṇīmahe
10.036.06	a	divispŕ̥śaṁ yajñám asmā́kam aśvinā jīrā́dhvaraṁ kr̥ṇutaṁ sumnám iṣṭáye
10.036.06	c	prācī́naraśmim ā́hutaṁ ghr̥téna tád devā́nām ávo adyā́ vr̥ṇīmahe
10.036.07	a	úpa hvaye suhávam mā́rutaṁ gaṇám pāvakám r̥ṣváṁ sakhyā́ya śambhúvam
10.036.07	c	rāyás póṣaṁ sauśravasā́ya dhīmahi tád devā́nām ávo adyā́ vr̥ṇīmahe
10.036.08	a	apā́m péruṁ jīvádhanyam bharāmahe devāvyàṁ suhávam adhvaraśríyam
10.036.08	c	suraśmíṁ sómam indriyáṁ yamīmahi tád devā́nām ávo adyā́ vr̥ṇīmahe
10.036.09	a	sanéma tát susanítā sanítvabhir vayáṁ jīvā́ jīváputrā ánāgasaḥ
10.036.09	c	brahmadvíṣo víṣvag éno bharerata tád devā́nām ávo adyā́ vr̥ṇīmahe
10.036.10	a	yé sthā́ mánor yajñíyās té śr̥ṇotana yád vo devā ī́mahe tád dadātana
10.036.10	c	jaítraṁ krátuṁ rayimád vīrávad yáśas tád devā́nām ávo adyā́ vr̥ṇīmahe
10.036.11	a	mahád adyá mahatā́m ā́ vr̥ṇīmahé 'vo devā́nām br̥hatā́m anarváṇām
10.036.11	c	yáthā vásu vīrájātaṁ náśāmahai tád devā́nām ávo adyā́ vr̥ṇīmahe
10.036.12	a	mahó agnéḥ samidhānásya śármaṇy ánāgā mitré váruṇe svastáye
10.036.12	c	śréṣṭhe syāma savitúḥ sávīmani tád devā́nām ávo adyā́ vr̥ṇīmahe
10.036.13	a	yé savitúḥ satyásavasya víśve mitrásya vraté váruṇasya devā́ḥ
10.036.13	c	té saúbhagaṁ vīrávad gómad ápno dádhātana dráviṇaṁ citrám asmé
10.036.14	a	savitā́ paścā́tāt savitā́ purástāt savitóttarā́ttāt savitā́dharā́ttāt
10.036.14	c	savitā́ naḥ suvatu sarvátātiṁ savitā́ no rāsatāṁ dīrghám ā́yuḥ
10.037.01	a	námo mitrásya váruṇasya cákṣase mahó devā́ya tád r̥táṁ saparyata
10.037.01	c	dūredŕ̥śe devájātāya ketáve divás putrā́ya sū́ryāya śaṁsata
10.037.02	a	sā́ mā satyóktiḥ pári pātu viśváto dyā́vā ca yátra tatánann áhāni ca
10.037.02	c	víśvam anyán ní viśate yád éjati viśvā́hā́po viśvā́hód eti sū́ryaḥ
10.037.03	a	ná te ádevaḥ pradívo ní vāsate yád etaśébhiḥ pataraí ratharyási
10.037.03	c	prācī́nam anyád ánu vartate rája úd anyéna jyótiṣā yāsi sūrya
10.037.04	a	yéna sūrya jyótiṣā bā́dhase támo jágac ca víśvam udiyárṣi bhānúnā
10.037.04	c	ténāsmád víśvām ánirām ánāhutim ápā́mīvām ápa duṣvápnyaṁ suva
10.037.05	a	víśvasya hí préṣito rákṣasi vratám áheḷayann uccárasi svadhā́ ánu
10.037.05	c	yád adyá tvā sūryopabrávāmahai táṁ no devā́ ánu maṁsīrata krátum
10.037.06	a	táṁ no dyā́vāpr̥thivī́ tán na ā́pa índraḥ śr̥ṇvantu marúto hávaṁ vácaḥ
10.037.06	c	mā́ śū́ne bhūma sū́ryasya saṁdŕ̥śi bhadráṁ jī́vanto jaraṇā́m aśīmahi
10.037.07	a	viśvā́hā tvā sumánasaḥ sucákṣasaḥ prajā́vanto anamīvā́ ánāgasaḥ
10.037.07	c	udyántaṁ tvā mitramaho divé dive jyóg jīvā́ḥ práti paśyema sūrya
10.037.08	a	máhi jyótir bíbhrataṁ tvā vicakṣaṇa bhā́svantaṁ cákṣuṣe cakṣuṣe máyaḥ
10.037.08	c	āróhantam br̥hatáḥ pā́jasas pári vayáṁ jīvā́ḥ práti paśyema sūrya
10.037.09	a	yásya te víśvā bhúvanāni ketúnā prá cérate ní ca viśánte aktúbhiḥ
10.037.09	c	anāgāstvéna harikeśa sūryā́hnāhnā no vásyasā vasyasód ihi
10.037.10	a	śáṁ no bhava cákṣasā śáṁ no áhnā śám bhānúnā śáṁ himā́ śáṁ ghr̥ṇéna
10.037.10	c	yáthā śám ádhvañ chám ásad duroṇé tát sūrya dráviṇaṁ dhehi citrám
10.037.11	a	asmā́kaṁ devā ubháyāya jánmane śárma yachata dvipáde cátuṣpade
10.037.11	c	adát píbad ūrjáyamānam ā́śitaṁ tád asmé śáṁ yór arapó dadhātana
10.037.12	a	yád vo devāś cakr̥má jihváyā gurú mánaso vā práyutī devahéḷanam
10.037.12	c	árāvā yó no abhí duchunāyáte tásmin tád éno vasavo ní dhetana
10.038.01	a	asmín na indra pr̥tsutaú yáśasvati śímīvati krándasi prā́va sātáye
10.038.01	c	yátra góṣātā dhr̥ṣitéṣu khādíṣu víṣvak pátanti didyávo nr̥ṣā́hye
10.038.02	a	sá naḥ kṣumántaṁ sádane vy ūā̀rṇuhi góarṇasaṁ rayím indra śravā́yyam
10.038.02	c	syā́ma te jáyataḥ śakra medíno yáthā vayám uśmási tád vaso kr̥dhi
10.038.03	a	yó no dā́sa ā́ryo vā puruṣṭutā́deva indra yudháye cíketati
10.038.03	c	asmā́bhiṣ ṭe suṣáhāḥ santu śátravas tváyā vayáṁ tā́n vanuyāma saṁgamé
10.038.04	a	yó dabhrébhir hávyo yáś ca bhū́ribhir yó abhī́ke varivovín nr̥ṣā́hye
10.038.04	c	táṁ vikhādé sásnim adyá śrutáṁ náram arvā́ñcam índram ávase karāmahe
10.038.05	a	svavŕ̥jaṁ hí tvā́m ahám indra śuśrávānānudáṁ vr̥ṣabha radhracódanam
10.038.05	c	prá muñcasva pári kútsād ihā́ gahi kím u tvā́vān muṣkáyor baddhá āsate
10.039.01	a	yó vām párijmā suvŕ̥d aśvinā rátho doṣā́m uṣā́so hávyo havíṣmatā
10.039.01	c	śaśvattamā́sas tám u vām idáṁ vayám pitúr ná nā́ma suhávaṁ havāmahe
10.039.02	a	codáyataṁ sūnŕ̥tāḥ pínvataṁ dhíya út púraṁdhīr īrayataṁ tád uśmasi
10.039.02	c	yaśásam bhāgáṁ kr̥ṇutaṁ no aśvinā sómaṁ ná cā́rum maghávatsu nas kr̥tam
10.039.03	a	amājúraś cid bhavatho yuvám bhágo 'nāśóś cid avitā́rāpamásya cit
10.039.03	c	andhásya cin nāsatyā kr̥śásya cid yuvā́m íd āhur bhiṣájā rutásya cit
10.039.04	a	yuváṁ cyávānaṁ sanáyaṁ yáthā rátham púnar yúvānaṁ caráthāya takṣathuḥ
10.039.04	c	níṣ ṭaugryám ūhathur adbhyás pári víśvét tā́ vāṁ sávaneṣu pravā́cyā
10.039.05	a	purāṇā́ vāṁ vīryāā̀ prá bravā jáné 'tho hāsathur bhiṣájā mayobhúvā
10.039.05	c	tā́ vāṁ nú návyāv ávase karāmahe 'yáṁ nāsatyā śrád arír yáthā dádhat
10.039.06	a	iyáṁ vām ahve śr̥ṇutám me aśvinā putrā́yeva pitárā máhyaṁ śikṣatam
10.039.06	c	ánāpir ájñā asajātyā́matiḥ purā́ tásyā abhíśaster áva spr̥tam
10.039.07	a	yuváṁ ráthena vimadā́ya śundhyúvaṁ ny ūā̀hathuḥ purumitrásya yóṣaṇām
10.039.07	c	yuváṁ hávaṁ vadhrimatyā́ agachataṁ yuváṁ súṣutiṁ cakrathuḥ púraṁdhaye
10.039.08	a	yuváṁ víprasya jaraṇā́m upeyúṣaḥ púnaḥ kalér akr̥ṇutaṁ yúvad váyaḥ
10.039.08	c	yuváṁ vándanam r̥śyadā́d úd ūpathur yuváṁ sadyó viśpálām étave kr̥thaḥ
10.039.09	a	yuváṁ ha rebháṁ vr̥ṣaṇā gúhā hitám úd airayatam mamr̥vā́ṁsam aśvinā
10.039.09	c	yuvám r̥bī́sam utá taptám átraya ómanvantaṁ cakrathuḥ saptávadhraye
10.039.10	a	yuváṁ śvetám pedáve 'śvinā́śvaṁ navábhir vā́jair navatī́ ca vājínam
10.039.10	c	carkŕ̥tyaṁ dadathur drāvayátsakham bhágaṁ ná nŕ̥bhyo hávyam mayobhúvam
10.039.11	a	ná táṁ rājānāv adite kútaś caná nā́ṁho aśnoti duritáṁ nákir bhayám
10.039.11	c	yám aśvinā suhavā rudravartanī puroratháṁ kr̥ṇutháḥ pátnyā sahá
10.039.12	a	ā́ téna yātam mánaso jávīyasā ráthaṁ yáṁ vām r̥bhávaś cakrúr aśvinā
10.039.12	c	yásya yóge duhitā́ jā́yate divá ubhé áhanī sudíne vivásvataḥ
10.039.13	a	tā́ vartír yātaṁ jayúṣā ví párvatam ápinvataṁ śayáve dhenúm aśvinā
10.039.13	c	vŕ̥kasya cid vártikām antár āsyāā̀d yuváṁ śácībhir grasitā́m amuñcatam
10.039.14	a	etáṁ vāṁ stómam aśvināv akarmā́takṣāma bhŕ̥gavo ná rátham
10.039.14	c	ny àmr̥kṣāma yóṣaṇāṁ ná márye nítyaṁ ná sūnúṁ tánayaṁ dádhānāḥ
10.040.01	a	ráthaṁ yā́ntaṁ kúha kó ha vāṁ narā práti dyumántaṁ suvitā́ya bhūṣati
10.040.01	c	prātaryā́vāṇaṁ vibhvàṁ viśé viśe vástor vastor váhamānaṁ dhiyā́ śámi
10.040.02	a	kúha svid doṣā́ kúha vástor aśvínā kúhābhipitváṁ karataḥ kúhoṣatuḥ
10.040.02	c	kó vāṁ śayutrā́ vidháveva deváram máryaṁ ná yóṣā kr̥ṇute sadhástha ā́
10.040.03	a	prātár jarethe jaraṇéva kā́payā vástor vastor yajatā́ gachatho gr̥hám
10.040.03	c	kásya dhvasrā́ bhavathaḥ kásya vā narā rājaputréva sávanā́va gachathaḥ
10.040.04	a	yuvā́m mr̥géva vāraṇā́ mr̥gaṇyávo doṣā́ vástor havíṣā ní hvayāmahe
10.040.04	c	yuváṁ hótrām r̥tuthā́ júhvate naréṣaṁ jánāya vahathaḥ śubhas patī
10.040.05	a	yuvā́ṁ ha ghóṣā páry aśvinā yatī́ rā́jña ūce duhitā́ pr̥ché vāṁ narā
10.040.05	c	bhūtám me áhna utá bhūtam aktávé 'śvāvate rathíne śaktam árvate
10.040.06	a	yuváṁ kavī́ ṣṭhaḥ páry aśvinā ráthaṁ víśo ná kútso jaritúr naśāyathaḥ
10.040.06	c	yuvór ha mákṣā páry aśvinā mádhv āsā́ bharata niṣkr̥táṁ ná yóṣaṇā
10.040.07	a	yuváṁ ha bhujyúṁ yuvám aśvinā váśaṁ yuváṁ śiñjā́ram uśánām úpārathuḥ
10.040.07	c	yuvó rárāvā pári sakhyám āsate yuvór ahám ávasā sumnám ā́ cake
10.040.08	a	yuváṁ ha kr̥śáṁ yuvám aśvinā śayúṁ yuváṁ vidhántaṁ vidhávām uruṣyathaḥ
10.040.08	c	yuváṁ saníbhya stanáyantam aśvinā́pa vrajám ūrṇuthaḥ saptā́syam
10.040.09	a	jániṣṭa yóṣā patáyat kanīnakó ví cā́ruhan vīrúdho daṁsánā ánu
10.040.09	c	ā́smai rīyante nivanéva síndhavo 'smā́ áhne bhavati tát patitvanám
10.040.10	a	jīváṁ rudanti ví mayante adhvaré dīrghā́m ánu prásitiṁ dīdhiyur náraḥ
10.040.10	c	vāmám pitŕ̥bhyo yá idáṁ sameriré máyaḥ pátibhyo jánayaḥ pariṣváje
10.040.11	a	ná tásya vidma tád u ṣú prá vocata yúvā ha yád yuvatyā́ḥ kṣéti yóniṣu
10.040.11	c	priyósriyasya vr̥ṣabhásya retíno gr̥háṁ gamemāśvinā tád uśmasi
10.040.12	a	ā́ vām agan sumatír vājinīvasū ny àśvinā hr̥tsú kā́mā ayaṁsata
10.040.12	c	ábhūtaṁ gopā́ mithunā́ śubhas patī priyā́ aryamṇó dúryām̐ aśīmahi
10.040.13	a	tā́ mandasānā́ mánuṣo duroṇá ā́ dhattáṁ rayíṁ sahávīraṁ vacasyáve
10.040.13	c	kr̥táṁ tīrtháṁ suprapāṇáṁ śubhas patī sthāṇúm patheṣṭhā́m ápa durmatíṁ hatam
10.040.14	a	kvà svid adyá katamā́sv aśvínā vikṣú dasrā́ mādayete śubhás pátī
10.040.14	c	ká īṁ ní yeme katamásya jagmatur víprasya vā yájamānasya vā gr̥hám
10.041.01	a	samānám u tyám puruhūtám ukthyàṁ ráthaṁ tricakráṁ sávanā gánigmatam
10.041.01	c	párijmānaṁ vidathyàṁ suvr̥ktíbhir vayáṁ vyùṣṭā uṣáso havāmahe
10.041.02	a	prātaryújaṁ nāsatyā́dhi tiṣṭhathaḥ prātaryā́vāṇam madhuvā́hanaṁ rátham
10.041.02	c	víśo yéna gáchatho yájvarīr narā kīréś cid yajñáṁ hótr̥mantam aśvinā
10.041.03	a	adhvaryúṁ vā mádhupāṇiṁ suhástyam agnídhaṁ vā dhr̥tádakṣaṁ dámūnasam
10.041.03	c	víprasya vā yát sávanāni gáchathó 'ta ā́ yātam madhupéyam aśvinā
10.042.01	a	ásteva sú prataráṁ lā́yam ásyan bhū́ṣann iva prá bharā stómam asmai
10.042.01	c	vācā́ viprās tarata vā́cam aryó ní rāmaya jaritaḥ sóma índram
10.042.02	a	dóhena gā́m úpa śikṣā sákhāyam prá bodhaya jaritar jārám índram
10.042.02	c	kóśaṁ ná pūrṇáṁ vásunā nyr̥̀ṣṭam ā́ cyāvaya maghadéyāya śū́ram
10.042.03	a	kím aṅgá tvā maghavan bhojám āhuḥ śiśīhí mā śiśayáṁ tvā śr̥ṇomi
10.042.03	c	ápnasvatī máma dhī́r astu śakra vasuvídam bhágam indrā́ bharā naḥ
10.042.04	a	tvā́ṁ jánā mamasatyéṣv indra saṁtasthānā́ ví hvayante samīké
10.042.04	c	átrā yújaṁ kr̥ṇute yó havíṣmān nā́sunvatā sakhyáṁ vaṣṭi śū́raḥ
10.042.05	a	dhánaṁ ná syandrám bahuláṁ yó asmai tīvrā́n sómām̐ āsunóti práyasvān
10.042.05	c	tásmai śátrūn sutúkān prātár áhno ní sváṣṭrān yuváti hánti vr̥trám
10.042.06	a	yásmin vayáṁ dadhimā́ śáṁsam índre yáḥ śiśrā́ya maghávā kā́mam asmé
10.042.06	c	ārā́c cit sán bhayatām asya śátrur ny àsmai dyumnā́ jányā namantām
10.042.07	a	ārā́c chátrum ápa bādhasva dūrám ugró yáḥ śámbaḥ puruhūta téna
10.042.07	c	asmé dhehi yávamad gómad indra kr̥dhī́ dhíyaṁ jaritré vā́jaratnām
10.042.08	a	prá yám antár vr̥ṣasavā́so ágman tīvrā́ḥ sómā bahulā́ntāsa índram
10.042.08	c	nā́ha dāmā́nam maghávā ní yaṁsan ní sunvaté vahati bhū́ri vāmám
10.042.09	a	utá prahā́m atidī́vyā jayāti kr̥táṁ yác chvaghnī́ vicinóti kālé
10.042.09	c	yó devákāmo ná dhánā ruṇaddhi sám ít táṁ rāyā́ sr̥jati svadhā́vān
10.042.10	a	góbhiṣ ṭaremā́matiṁ durévāṁ yávena kṣúdham puruhūta víśvām
10.042.10	c	vayáṁ rā́jabhiḥ prathamā́ dhánāny asmā́kena vr̥jánenā jayema
10.042.11	a	bŕ̥haspátir naḥ pári pātu paścā́d utóttarasmād ádharād aghāyóḥ
10.042.11	c	índraḥ purástād utá madhyató naḥ sákhā sákhibhyo várivaḥ kr̥ṇotu
10.043.01	a	áchā ma índram matáyaḥ svarvídaḥ sadhrī́cīr víśvā uśatī́r anūṣata
10.043.01	c	pári ṣvajante jánayo yáthā pátim máryaṁ ná śundhyúm maghávānam ūtáye
10.043.02	a	ná ghā tvadríg ápa veti me mánas tvé ít kā́mam puruhūta śiśraya
10.043.02	c	rā́jeva dasma ní ṣadó 'dhi barhíṣy asmín sú sóme 'vapā́nam astu te
10.043.03	a	viṣūvŕ̥d índro ámater utá kṣudháḥ sá íd rāyó maghávā vásva īśate
10.043.03	c	tásyéd imé pravaṇé saptá síndhavo váyo vardhanti vr̥ṣabhásya śuṣmíṇaḥ
10.043.04	a	váyo ná vr̥kṣáṁ supalāśám ā́sadan sómāsa índram mandínaś camūṣádaḥ
10.043.04	c	praíṣām ánīkaṁ śávasā dávidyutad vidát svàr mánave jyótir ā́ryam
10.043.05	a	kr̥táṁ ná śvaghnī́ ví cinoti dévane saṁvárgaṁ yán maghávā sū́ryaṁ jáyat
10.043.05	c	ná tát te anyó ánu vīryàṁ śakan ná purāṇó maghavan nótá nū́tanaḥ
10.043.06	a	víśaṁ viśam maghávā páry aśāyata jánānāṁ dhénā avacā́kaśad vŕ̥ṣā
10.043.06	c	yásyā́ha śakráḥ sávaneṣu ráṇyati sá tīvraíḥ sómaiḥ sahate pr̥tanyatáḥ
10.043.07	a	ā́po ná síndhum abhí yát samákṣaran sómāsa índraṁ kulyā́ iva hradám
10.043.07	c	várdhanti víprā máho asya sā́dane yávaṁ ná vr̥ṣṭír divyéna dā́nunā
10.043.08	a	vŕ̥ṣā ná kruddháḥ patayad rájassv ā́ yó aryápatnīr ákr̥ṇod imā́ apáḥ
10.043.08	c	sá sunvaté maghávā jīrádānavé 'vindaj jyótir mánave havíṣmate
10.043.09	a	új jāyatām paraśúr jyótiṣā sahá bhūyā́ r̥tásya sudúghā purāṇavát
10.043.09	c	ví rocatām aruṣó bhānúnā śúciḥ svàr ṇá śukráṁ śuśucīta sátpatiḥ
10.043.10	a	góbhiṣ ṭaremā́matiṁ durévāṁ yávena kṣúdham puruhūta víśvām
10.043.10	c	vayáṁ rā́jabhiḥ prathamā́ dhánāny asmā́kena vr̥jánenā jayema
10.043.11	a	bŕ̥haspátir naḥ pári pātu paścā́d utóttarasmād ádharād aghāyóḥ
10.043.11	c	índraḥ purástād utá madhyató naḥ sákhā sákhibhyo várivaḥ kr̥ṇotu
10.044.01	a	ā́ yātv índraḥ svápatir mádāya yó dhármaṇā tūtujānás túviṣmān
10.044.01	c	pratvakṣāṇó áti víśvā sáhāṁsy apāréṇa mahatā́ vŕ̥ṣṇyena
10.044.02	a	suṣṭhā́mā ráthaḥ suyámā hárī te mimyákṣa vájro nr̥pate gábhastau
10.044.02	c	śī́bhaṁ rājan supáthā́ yāhy arvā́ṅ várdhāma te papúṣo vŕ̥ṣṇyāni
10.044.03	a	éndravā́ho nr̥pátiṁ vájrabāhum ugrám ugrā́sas taviṣā́sa enam
10.044.03	c	prátvakṣasaṁ vr̥ṣabháṁ satyáśuṣmam ém asmatrā́ sadhamā́do vahantu
10.044.04	a	evā́ pátiṁ droṇasā́caṁ sácetasam ūrjá skambháṁ dharúṇa ā́ vr̥ṣāyase
10.044.04	c	ójaḥ kr̥ṣva sáṁ gr̥bhāya tvé ápy áso yáthā kenipā́nām inó vr̥dhé
10.044.05	a	gámann asmé vásūny ā́ hí śáṁsiṣaṁ svāśíṣam bháram ā́ yāhi somínaḥ
10.044.05	c	tvám īśiṣe sā́smínn ā́ satsi barhíṣy anādhr̥ṣyā́ táva pā́trāṇi dhármaṇā
10.044.06	a	pŕ̥thak prā́yan prathamā́ deváhūtayó 'kr̥ṇvata śravasyāā̀ni duṣṭárā
10.044.06	c	ná yé śekúr yajñíyāṁ nā́vam ārúham īrmaívá té ny àviśanta képayaḥ
10.044.07	a	evaívā́pāg ápare santu dūḍhyó 'śvā yéṣāṁ duryúja āyuyujré
10.044.07	c	itthā́ yé prā́g úpare sánti dāváne purū́ṇi yátra vayúnāni bhójanā
10.044.08	a	girī́m̐r ájrān réjamānām̐ adhārayad dyaúḥ krandad antárikṣāṇi kopayat
10.044.08	c	samīcīné dhiṣáṇe ví ṣkabhāyati vŕ̥ṣṇaḥ pītvā́ máda ukthā́ni śaṁsati
10.044.09	a	imám bibharmi súkr̥taṁ te aṅkuśáṁ yénārujā́si maghavañ chaphārújaḥ
10.044.09	c	asmín sú te sávane astv okyàṁ sutá iṣṭaú maghavan bodhy ā́bhagaḥ
10.044.10	a	góbhiṣ ṭaremā́matiṁ durévāṁ yávena kṣúdham puruhūta víśvām
10.044.10	c	vayáṁ rā́jabhiḥ prathamā́ dhánāny asmā́kena vr̥jánenā jayema
10.044.11	a	bŕ̥haspátir naḥ pári pātu paścā́d utóttarasmād ádharād aghāyóḥ
10.044.11	c	índraḥ purástād utá madhyató naḥ sákhā sákhibhyo várivaḥ kr̥ṇotu
10.045.01	a	divás pári prathamáṁ jajñe agnír asmád dvitī́yam pári jātávedāḥ
10.045.01	c	tr̥tī́yam apsú nr̥máṇā ájasram índhāna enaṁ jarate svādhī́ḥ
10.045.02	a	vidmā́ te agne tredhā́ trayā́ṇi vidmā́ te dhā́ma víbhr̥tā purutrā́
10.045.02	c	vidmā́ te nā́ma paramáṁ gúhā yád vidmā́ tám útsaṁ yáta ājagántha
10.045.03	a	samudré tvā nr̥máṇā apsv àntár nr̥cákṣā īdhe divó agna ū́dhan
10.045.03	c	tr̥tī́ye tvā rájasi tasthivā́ṁsam apā́m upásthe mahiṣā́ avardhan
10.045.04	a	ákrandad agní stanáyann iva dyaúḥ kṣā́mā rérihad vīrúdhaḥ samañján
10.045.04	c	sadyó jajñānó ví hī́m iddhó ákhyad ā́ ródasī bhānúnā bhāty antáḥ
10.045.05	a	śrīṇā́m udāró dharúṇo rayīṇā́m manīṣā́ṇām prā́rpaṇaḥ sómagopāḥ
10.045.05	c	vásuḥ sūnúḥ sáhaso apsú rā́jā ví bhāty ágra uṣásām idhānáḥ
10.045.06	a	víśvasya ketúr bhúvanasya gárbha ā́ ródasī apr̥ṇāj jā́yamānaḥ
10.045.06	c	vīḷúṁ cid ádrim abhinat parāyáñ jánā yád agním áyajanta páñca
10.045.07	a	uśík pāvakó aratíḥ sumedhā́ márteṣv agnír amŕ̥to ní dhāyi
10.045.07	c	íyarti dhūmám aruṣám bháribhrad úc chukréṇa śocíṣā dyā́m ínakṣan
10.045.08	a	dr̥śānó rukmá urviyā́ vy àdyaud durmárṣam ā́yuḥ śriyé rucānáḥ
10.045.08	c	agnír amŕ̥to abhavad váyobhir yád enaṁ dyaúr janáyat surétāḥ
10.045.09	a	yás te adyá kr̥ṇávad bhadraśoce 'pūpáṁ deva ghr̥távantam agne
10.045.09	c	prá táṁ naya prataráṁ vásyo áchābhí sumnáṁ devábhaktaṁ yaviṣṭha
10.045.10	a	ā́ tám bhaja sauśravaséṣv agna ukthá uktha ā́ bhaja śasyámāne
10.045.10	c	priyáḥ sū́rye priyó agnā́ bhavāty új jāténa bhinádad új jánitvaiḥ
10.045.11	a	tvā́m agne yájamānā ánu dyū́n víśvā vásu dadhire vā́ryāṇi
10.045.11	c	tváyā sahá dráviṇam ichámānā vrajáṁ gómantam uśíjo ví vavruḥ
10.045.12	a	ástāvy agnír narā́ṁ suśévo vaiśvānará ŕ̥ṣibhiḥ sómagopāḥ
10.045.12	c	adveṣé dyā́vāpr̥thivī́ huvema dévā dhattá rayím asmé suvī́ram
10.046.01	a	prá hótā jātó mahā́n nabhovín nr̥ṣádvā sīdad apā́m upásthe
10.046.01	c	dádhir yó dhā́yi sá te váyāṁsi yantā́ vásūni vidhaté tanūpā́ḥ
10.046.02	a	imáṁ vidhánto apā́ṁ sadhásthe paśúṁ ná naṣṭám padaír ánu gman
10.046.02	c	gúhā cátantam uśíjo námobhir ichánto dhī́rā bhŕ̥gavo 'vindan
10.046.03	a	imáṁ tritó bhū́ry avindad ichán vaibhūvasó mūrdhány ághnyāyāḥ
10.046.03	c	sá śévr̥dho jātá ā́ harmyéṣu nā́bhir yúvā bhavati rocanásya
10.046.04	a	mandráṁ hótāram uśíjo námobhiḥ prā́ñcaṁ yajñáṁ netā́ram adhvarā́ṇām
10.046.04	c	viśā́m akr̥ṇvann aratím pāvakáṁ havyavā́haṁ dádhato mā́nuṣeṣu
10.046.05	a	prá bhūr jáyantam mahā́ṁ vipodhā́m mūrā́ ámūram purā́ṁ darmā́ṇam
10.046.05	c	náyanto gárbhaṁ vanā́ṁ dhíyaṁ dhur híriśmaśruṁ nā́rvāṇaṁ dhánarcam
10.046.06	a	ní pastyāā̀su tritá stabhūyán párivīto yónau sīdad antáḥ
10.046.06	c	átaḥ saṁgŕ̥bhyā viśā́ṁ dámūnā vídharmaṇāyantraír īyate nr̥ŕ̥n
10.046.07	a	asyā́járāso damā́m arítrā arcáddhūmāso agnáyaḥ pāvakā́ḥ
10.046.07	c	śvitīcáyaḥ śvātrā́so bhuraṇyávo vanarṣádo vāyávo ná sómāḥ
10.046.08	a	prá jihváyā bharate vépo agníḥ prá vayúnāni cétasā pr̥thivyā́ḥ
10.046.08	c	tám āyávaḥ śucáyantam pāvakám mandráṁ hótāraṁ dadhire yájiṣṭham
10.046.09	a	dyā́vā yám agním pr̥thivī́ jániṣṭām ā́pas tváṣṭā bhŕ̥gavo yáṁ sáhobhiḥ
10.046.09	c	īḷényam prathamám mātaríśvā devā́s tatakṣur mánave yájatram
10.046.10	a	yáṁ tvā devā́ dadhiré havyavā́ham puruspŕ̥ho mā́nuṣāso yájatram
10.046.10	c	sá yā́mann agne stuvaté váyo dhāḥ prá devayán yaśásaḥ sáṁ hí pūrvī́ḥ
10.047.01	a	jagr̥bhmā́ te dákṣiṇam indra hástaṁ vasūyávo vasupate vásūnām
10.047.01	c	vidmā́ hí tvā gópatiṁ śūra gónām asmábhyaṁ citráṁ vŕ̥ṣaṇaṁ rayíṁ dāḥ
10.047.02	a	svāyudháṁ svávasaṁ sunītháṁ cátuḥsamudraṁ dharúṇaṁ rayīṇā́m
10.047.02	c	carkŕ̥tyaṁ śáṁsyam bhū́rivāram asmábhyaṁ citráṁ vŕ̥ṣaṇaṁ rayíṁ dāḥ
10.047.03	a	subráhmāṇaṁ devávantam br̥hántam urúṁ gabhīrám pr̥thúbudhnam indra
10.047.03	c	śrutár̥ṣim ugrám abhimātiṣā́ham asmábhyaṁ citráṁ vŕ̥ṣaṇaṁ rayíṁ dāḥ
10.047.04	a	sanádvājaṁ vípravīraṁ tárutraṁ dhanaspŕ̥taṁ śūśuvā́ṁsaṁ sudákṣam
10.047.04	c	dasyuhánam pūrbhídam indra satyám asmábhyaṁ citráṁ vŕ̥ṣaṇaṁ rayíṁ dāḥ
10.047.05	a	áśvāvantaṁ rathínaṁ vīrávantaṁ sahasríṇaṁ śatínaṁ vā́jam indra
10.047.05	c	bhadrávrātaṁ vípravīraṁ svarṣā́m asmábhyaṁ citráṁ vŕ̥ṣaṇaṁ rayíṁ dāḥ
10.047.06	a	prá saptágum r̥tádhītiṁ sumedhā́m bŕ̥haspátim matír áchā jigāti
10.047.06	c	yá āṅgirasó námasopasádyo 'smábhyaṁ citráṁ vŕ̥ṣaṇaṁ rayíṁ dāḥ
10.047.07	a	vánīvāno máma dūtā́sa índraṁ stómāś caranti sumatī́r iyānā́ḥ
10.047.07	c	hr̥dispŕ̥śo mánasā vacyámānā asmábhyaṁ citráṁ vŕ̥ṣaṇaṁ rayíṁ dāḥ
10.047.08	a	yát tvā yā́mi daddhí tán na indra br̥hántaṁ kṣáyam ásamaṁ jánānām
10.047.08	c	abhí tád dyā́vāpr̥thivī́ gr̥ṇītām asmábhyaṁ citráṁ vŕ̥ṣaṇaṁ rayíṁ dāḥ
10.048.01	a	ahám bhuvaṁ vásunaḥ pūrvyás pátir aháṁ dhánāni sáṁ jayāmi śáśvataḥ
10.048.01	c	mā́ṁ havante pitáraṁ ná jantávo 'háṁ dāśúṣe ví bhajāmi bhójanam
10.048.02	a	ahám índro ródho vákṣo átharvaṇas tritā́ya gā́ ajanayam áher ádhi
10.048.02	c	aháṁ dásyubhyaḥ pári nr̥mṇám ā́ dade gotrā́ śíkṣan dadhīcé mātaríśvane
10.048.03	a	máhyaṁ tváṣṭā vájram atakṣad āyasám máyi devā́so 'vr̥jann ápi krátum
10.048.03	c	mámā́nīkaṁ sū́ryasyeva duṣṭáram mā́m ā́ryanti kr̥téna kártvena ca
10.048.04	a	ahám etáṁ gavyáyam áśvyam paśúm purīṣíṇaṁ sā́yakenā hiraṇyáyam
10.048.04	c	purū́ sahásrā ní śiśāmi dāśúṣe yán mā sómāsa ukthíno ámandiṣuḥ
10.048.05	a	ahám índro ná párā jigya íd dhánaṁ ná mr̥tyávé 'va tasthe kádā caná
10.048.05	c	sómam ín mā sunvánto yācatā vásu ná me pūravaḥ sakhyé riṣāthana
10.048.06	a	ahám etā́ñ chā́śvasato dvā́ dvéndraṁ yé vájraṁ yudháyé 'kr̥ṇvata
10.048.06	c	āhváyamānām̐ áva hánmanāhanaṁ dr̥ḷhā́ vádann ánamasyur namasvínaḥ
10.048.07	a	abhīā̀dám ékam éko asmi niṣṣā́ḷ abhī́ dvā́ kím u tráyaḥ karanti
10.048.07	c	khále ná parṣā́n práti hanmi bhū́ri kím mā nindanti śátravo 'nindrā́ḥ
10.048.08	a	aháṁ guṅgúbhyo atithigvám íṣkaram íṣaṁ ná vr̥tratúraṁ vikṣú dhārayam
10.048.08	c	yát parṇayaghná utá vā karañjahé prā́hám mahé vr̥trahátye áśuśravi
10.048.09	a	prá me námī sāpyá iṣé bhujé bhūd gávām éṣe sakhyā́ kr̥ṇuta dvitā́
10.048.09	c	didyúṁ yád asya samithéṣu maṁháyam ā́d íd enaṁ śáṁsyam ukthyàṁ karam
10.048.10	a	prá némasmin dadr̥śe sómo antár gopā́ némam āvír asthā́ kr̥ṇoti
10.048.10	c	sá tigmáśr̥ṅgaṁ vr̥ṣabháṁ yúyutsan druhás tasthau bahulé baddhó antáḥ
10.048.11	a	ādityā́nāṁ vásūnāṁ rudríyāṇāṁ devó devā́nāṁ ná mināmi dhā́ma
10.048.11	c	té mā bhadrā́ya śávase tatakṣur áparājitam ástr̥tam áṣāḷham
10.049.01	a	aháṁ dāṁ gr̥ṇaté pū́rvyaṁ vásv ahám bráhma kr̥ṇavam máhyaṁ várdhanam
10.049.01	c	ahám bhuvaṁ yájamānasya coditā́yajvanaḥ sākṣi víśvasmin bháre
10.049.02	a	mā́ṁ dhur índraṁ nā́ma devátā diváś ca gmáś cāpā́ṁ ca jantávaḥ
10.049.02	c	aháṁ hárī vŕ̥ṣaṇā vívratā raghū́ aháṁ vájraṁ śávase dhr̥ṣṇv ā́ dade
10.049.03	a	ahám átkaṁ kaváye śiśnathaṁ háthair aháṁ kútsam āvam ābhír ūtíbhiḥ
10.049.03	c	aháṁ śúṣṇasya śnáthitā vádhar yamaṁ ná yó rará ā́ryaṁ nā́ma dásyave
10.049.04	a	ahám pitéva vetasū́m̐r abhíṣṭaye túgraṁ kútsāya smádibhaṁ ca randhayam
10.049.04	c	ahám bhuvaṁ yájamānasya rājáni prá yád bháre tújaye ná priyā́dhŕ̥ṣe
10.049.05	a	aháṁ randhayam mŕ̥gayaṁ śrutárvaṇe yán mā́jihīta vayúnā canā́nuṣák
10.049.05	c	aháṁ veśáṁ namrám āyáve 'karam aháṁ sávyāya páḍgr̥bhim arandhayam
10.049.06	a	aháṁ sá yó návavāstvam br̥hádrathaṁ sáṁ vr̥tréva dā́saṁ vr̥trahā́rujam
10.049.06	c	yád vardháyantam pratháyantam ānuṣág dūré pāré rájaso rocanā́karam
10.049.07	a	aháṁ sū́ryasya pári yāmy āśúbhiḥ praítaśébhir váhamāna ójasā
10.049.07	c	yán mā sāvó mánuṣa ā́ha nirṇíja ŕ̥dhak kr̥ṣe dā́saṁ kŕ̥tvyaṁ háthaiḥ
10.049.08	a	aháṁ saptahā́ náhuṣo náhuṣṭaraḥ prā́śrāvayaṁ śávasā turváśaṁ yádum
10.049.08	c	aháṁ ny ànyáṁ sáhasā sáhas karaṁ náva vrā́dhato navatíṁ ca vakṣayam
10.049.09	a	aháṁ saptá sraváto dhārayaṁ vŕ̥ṣā dravitnvàḥ pr̥thivyā́ṁ sīrā́ ádhi
10.049.09	c	ahám árṇāṁsi ví tirāmi sukrátur yudhā́ vidam mánave gātúm iṣṭáye
10.049.10	a	aháṁ tád āsu dhārayaṁ yád āsu ná deváś caná tváṣṭā́dhārayad rúśat
10.049.10	c	spārháṁ gávām ū́dhassu vakṣáṇāsv ā́ mádhor mádhu śvā́tryaṁ sómam āśíram
10.049.11	a	evā́ devā́m̐ índro vivye nr̥ŕ̥n prá cyautnéna maghávā satyárādhāḥ
10.049.11	c	víśvét tā́ te harivaḥ śacīvo 'bhí turā́saḥ svayaśo gr̥ṇanti
10.050.01	a	prá vo mahé mándamānāyā́ndhasó 'rcā viśvā́narāya viśvābhúve
10.050.01	c	índrasya yásya súmakhaṁ sáho máhi śrávo nr̥mṇáṁ ca ródasī saparyátaḥ
10.050.02	a	só cin nú sákhyā nárya iná stutáś carkŕ̥tya índro mā́vate náre
10.050.02	c	víśvāsu dhūrṣú vājakŕ̥tyeṣu satpate vr̥tré vāpsv àbhí śūra mandase
10.050.03	a	ké té nára indra yé ta iṣé yé te sumnáṁ sadhanyàm íyakṣān
10.050.03	c	ké te vā́jāyāsuryāā̀ya hinvire ké apsú svā́sūrvárāsu paúṁsye
10.050.04	a	bhúvas tvám indra bráhmaṇā mahā́n bhúvo víśveṣu sávaneṣu yajñíyaḥ
10.050.04	c	bhúvo nr̥ŕ̥ṁś cyautnó víśvasmin bháre jyéṣṭhaś ca mántro viśvacarṣaṇe
10.050.05	a	ávā nú kaṁ jyā́yān yajñávanaso mahī́ṁ ta ómātrāṁ kr̥ṣṭáyo viduḥ
10.050.05	c	áso nú kam ajáro várdhāś ca víśvéd etā́ sávanā tūtumā́ kr̥ṣe
10.050.06	a	etā́ víśvā sávanā tūtumā́ kr̥ṣe svayáṁ sūno sahaso yā́ni dadhiṣé
10.050.06	c	várāya te pā́traṁ dhármaṇe tánā yajñó mántro bráhmódyataṁ vácaḥ
10.050.07	a	yé te vipra brahmakŕ̥taḥ suté sácā vásūnāṁ ca vásunaś ca dāváne
10.050.07	c	prá té sumnásya mánasā pathā́ bhuvan máde sutásya somyásyā́ndhasaḥ
10.051.01	a	mahát tád úlbaṁ stháviraṁ tád āsīd yénā́viṣṭitaḥ pravivéśithāpáḥ
10.051.01	c	víśvā apaśyad bahudhā́ te agne jā́tavedas tanvò devá ékaḥ
10.051.02	a	kó mā dadarśa katamáḥ sá devó yó me tanvò bahudhā́ paryápaśyat
10.051.02	c	kvā́ha mitrāvaruṇā kṣiyanty agnér víśvāḥ samídho devayā́nīḥ
10.051.03	a	aíchāma tvā bahudhā́ jātavedaḥ práviṣṭam agne apsv óṣadhīṣu
10.051.03	c	táṁ tvā yamó acikec citrabhāno daśāntaruṣyā́d atirócamānam
10.051.04	a	hotrā́d aháṁ varuṇa bíbhyad āyaṁ néd evá mā yunájann átra devā́ḥ
10.051.04	c	tásya me tanvò bahudhā́ níviṣṭā etám árthaṁ ná ciketāhám agníḥ
10.051.05	a	éhi mánur devayúr yajñákāmo 'raṁkŕ̥tyā támasi kṣeṣy agne
10.051.05	c	sugā́n patháḥ kr̥ṇuhi devayā́nān váha havyā́ni sumanasyámānaḥ
10.051.06	a	agnéḥ pū́rve bhrā́taro ártham etáṁ rathī́vā́dhvānam ánv ā́varīvuḥ
10.051.06	c	tásmād bhiyā́ varuṇa dūrám āyaṁ gauró ná kṣepnór avije jyā́yāḥ
10.051.07	a	kurmás ta ā́yur ajáraṁ yád agne yáthā yuktó jātavedo ná ríṣyāḥ
10.051.07	c	áthā vahāsi sumanasyámāno bhāgáṁ devébhyo havíṣaḥ sujāta
10.051.08	a	prayājā́n me anuyājā́ṁś ca kévalān ū́rjasvantaṁ havíṣo datta bhāgám
10.051.08	c	ghr̥táṁ cāpā́m púruṣaṁ caúṣadhīnām agnéś ca dīrghám ā́yur astu devāḥ
10.051.09	a	táva prayājā́ anuyājā́ś ca kévala ū́rjasvanto havíṣaḥ santu bhāgā́ḥ
10.051.09	c	távāgne yajñò 'yám astu sárvas túbhyaṁ namantām pradíśaś cátasraḥ
10.052.01	a	víśve devāḥ śāstána mā yáthehá hótā vr̥tó manávai yán niṣádya
10.052.01	c	prá me brūta bhāgadhéyaṁ yáthā vo yéna pathā́ havyám ā́ vo váhāni
10.052.02	a	aháṁ hótā ny àsīdaṁ yájīyān víśve devā́ marúto mā junanti
10.052.02	c	áhar ahar aśvinā́dhvaryavaṁ vām brahmā́ samíd bhavati sā́hutir vām
10.052.03	a	ayáṁ yó hótā kír u sá yamásya kám ápy ūhe yát samañjánti devā́ḥ
10.052.03	c	áhar ahar jāyate māsí māsy áthā devā́ dadhire havyavā́ham
10.052.04	a	mā́ṁ devā́ dadhire havyavā́ham ápamluktam bahú kr̥chrā́ cárantam
10.052.04	c	agnír vidvā́n yajñáṁ naḥ kalpayāti páñcayāmaṁ trivŕ̥taṁ saptátantum
10.052.05	a	ā́ vo yakṣy amr̥tatváṁ suvī́raṁ yáthā vo devā várivaḥ kárāṇi
10.052.05	c	ā́ bāhvór vájram índrasya dheyām áthemā́ víśvāḥ pŕ̥tanā jayāti
10.052.06	a	trī́ṇi śatā́ trī́ sahásrāṇy agníṁ triṁśác ca devā́ náva cāsaparyan
10.052.06	c	aúkṣan ghr̥taír ástr̥ṇan barhír asmā ā́d íd dhótāraṁ ny àsādayanta
10.053.01	a	yám aíchāma mánasā sò 'yám ā́gād yajñásya vidvā́n páruṣaś cikitvā́n
10.053.01	c	sá no yakṣad devátātā yájīyān ní hí ṣátsad ántaraḥ pū́rvo asmát
10.053.02	a	árādhi hótā niṣádā yájīyān abhí práyāṁsi súdhitāni hí khyát
10.053.02	c	yájāmahai yajñíyān hánta devā́m̐ ī́ḷāmahā ī́ḍyām̐ ā́jyena
10.053.03	a	sādhvī́m akar devávītiṁ no adyá yajñásya jihvā́m avidāma gúhyām
10.053.03	c	sá ā́yur ā́gāt surabhír vásāno bhadrā́m akar deváhūtiṁ no adyá
10.053.04	a	tád adyá vācáḥ prathamám masīya yénā́surām̐ abhí devā́ ásāma
10.053.04	c	ū́rjāda utá yajñiyāsaḥ páñca janā máma hotráṁ juṣadhvam
10.053.05	a	páñca jánā máma hotráṁ juṣantāṁ gójātā utá yé yajñíyāsaḥ
10.053.05	c	pr̥thivī́ naḥ pā́rthivāt pātv áṁhaso 'ntárikṣaṁ divyā́t pātv asmā́n
10.053.06	a	tántuṁ tanván rájaso bhānúm ánv ihi jyótiṣmataḥ pathó rakṣa dhiyā́ kr̥tā́n
10.053.06	c	anulbaṇáṁ vayata jóguvām ápo mánur bhava janáyā daívyaṁ jánam
10.053.07	a	akṣānáho nahyatanotá somyā íṣkr̥ṇudhvaṁ raśanā́ ótá piṁśata
10.053.07	c	aṣṭā́vandhuraṁ vahatābhíto ráthaṁ yéna devā́so ánayann abhí priyám
10.053.08	a	áśmanvatī rīyate sáṁ rabhadhvam út tiṣṭhata prá taratā sakhāyaḥ
10.053.08	c	átrā jahāma yé ásann áśevāḥ śivā́n vayám út taremābhí vā́jān
10.053.09	a	tváṣṭā māyā́ ved apásām apástamo bíbhrat pā́trā devapā́nāni śáṁtamā
10.053.09	c	śíśīte nūnám paraśúṁ svāyasáṁ yéna vr̥ścā́d étaśo bráhmaṇas pátiḥ
10.053.10	a	sató nūnáṁ kavayaḥ sáṁ śiśīta vā́śībhir yā́bhir amŕ̥tāya tákṣatha
10.053.10	c	vidvā́ṁsaḥ padā́ gúhyāni kartana yéna devā́so amr̥tatvám ānaśúḥ
10.053.11	a	gárbhe yóṣām ádadhur vatsám āsány apīcyèna mánasotá jihváyā
10.053.11	c	sá viśvā́hā sumánā yogyā́ abhí siṣāsánir vanate kārá íj jítim
10.054.01	a	tā́ṁ sú te kīrtím maghavan mahitvā́ yát tvā bhīté ródasī áhvayetām
10.054.01	c	prā́vo devā́m̐ ā́tiro dā́sam ójaḥ prajā́yai tvasyai yád áśikṣa indra
10.054.02	a	yád ácaras tanvāā̀ vāvr̥dhānó bálānīndra prabruvāṇó jáneṣu
10.054.02	c	māyét sā́ te yā́ni yuddhā́ny āhúr nā́dyá śátruṁ nanú purā́ vivitse
10.054.03	a	ká u nú te mahimánaḥ samasyāsmát pū́rva ŕ̥ṣayó 'ntam āpuḥ
10.054.03	c	yán mātáraṁ ca pitáraṁ ca sākám ájanayathās tanvàḥ svā́yāḥ
10.054.04	a	catvā́ri te asuryāā̀ṇi nā́mā́dābhyāni mahiṣásya santi
10.054.04	c	tvám aṅgá tā́ni víśvāni vitse yébhiḥ kármāṇi maghavañ cakártha
10.054.05	a	tváṁ víśvā dadhiṣe kévalāni yā́ny āvír yā́ ca gúhā vásūni
10.054.05	c	kā́mam ín me maghavan mā́ ví tārīs tvám ājñātā́ tvám indrāsi dātā́
10.054.06	a	yó ádadhāj jyótiṣi jyótir antár yó ásr̥jan mádhunā sám mádhūni
10.054.06	c	ádha priyáṁ śūṣám índrāya mánma brahmakŕ̥to br̥hádukthād avāci
10.055.01	a	dūré tán nā́ma gúhyam parācaír yát tvā bhīté áhvayetāṁ vayodhaí
10.055.01	c	úd astabhnāḥ pr̥thivī́ṁ dyā́m abhī́ke bhrā́tuḥ putrā́n maghavan titviṣāṇáḥ
10.055.02	a	mahát tán nā́ma gúhyam puruspŕ̥g yéna bhūtáṁ janáyo yéna bhávyam
10.055.02	c	pratnáṁ jātáṁ jyótir yád asya priyám priyā́ḥ sám aviśanta páñca
10.055.03	a	ā́ ródasī apr̥ṇād ótá mádhyam páñca devā́m̐ r̥tuśáḥ saptá sapta
10.055.03	c	cátustriṁśatā purudhā́ ví caṣṭe sárūpeṇa jyótiṣā vívratena
10.055.04	a	yád uṣa aúchaḥ prathamā́ vibhā́nām ájanayo yéna puṣṭásya puṣṭám
10.055.04	c	yát te jāmitvám ávaram párasyā mahán mahatyā́ asuratvám ékam
10.055.05	a	vidhúṁ dadrāṇáṁ sámane bahūnā́ṁ yúvānaṁ sántam palitó jagāra
10.055.05	c	devásya paśya kā́vyam mahitvā́dyā́ mamā́ra sá hyáḥ sám āna
10.055.06	a	śā́kmanā śākó aruṇáḥ suparṇá ā́ yó maháḥ śū́raḥ sanā́d ánīḷaḥ
10.055.06	c	yác cikéta satyám ít tán ná móghaṁ vásu spārhám utá jétotá dā́tā
10.055.07	a	aíbhir dade vŕ̥ṣṇyā paúṁsyāni yébhir aúkṣad vr̥trahátyāya vajrī́
10.055.07	c	yé kármaṇaḥ kriyámāṇasya mahná r̥tekarmám udájāyanta devā́ḥ
10.055.08	a	yujā́ kármāṇi janáyan viśvaújā aśastihā́ viśvámanās turāṣā́ṭ
10.055.08	c	pītvī́ sómasya divá ā́ vr̥dhānáḥ śū́ro nír yudhā́dhamad dásyūn
10.056.01	a	idáṁ ta ékam pará ū ta ékaṁ tr̥tī́yena jyótiṣā sáṁ viśasva
10.056.01	c	saṁvéśane tanvàś cā́rur edhi priyó devā́nām paramé janítre
10.056.02	a	tanū́ṣ ṭe vājin tanvàṁ náyantī vāmám asmábhyaṁ dhā́tu śárma túbhyam
10.056.02	c	áhruto mahó dharúṇāya devā́n divīā̀va jyótiḥ svám ā́ mimīyāḥ
10.056.03	a	vājy àsi vā́jinenā suvenī́ḥ suvitá stómaṁ suvitó dívaṁ gāḥ
10.056.03	c	suvitó dhárma prathamā́nu satyā́ suvitó devā́n suvitó 'nu pátma
10.056.04	a	mahimná eṣām pitáraś canéśire devā́ devéṣv adadhur ápi krátum
10.056.04	c	sám avivyacur utá yā́ny átviṣur aíṣāṁ tanū́ṣu ní viviśuḥ púnaḥ
10.056.05	a	sáhobhir víśvam pári cakramū rájaḥ pū́rvā dhā́māny ámitā mímānāḥ
10.056.05	c	tanū́ṣu víśvā bhúvanā ní yemire prā́sārayanta purudhá prajā́ ánu
10.056.06	a	dvídhā sūnávó 'suraṁ svarvídam ā́sthāpayanta tr̥tī́yena kármaṇā
10.056.06	c	svā́m prajā́m pitáraḥ pítryaṁ sáha ā́vareṣv adadhus tántum ā́tatam
10.056.07	a	nāvā́ ná kṣódaḥ pradíśaḥ pr̥thivyā́ḥ svastíbhir áti durgā́ṇi víśvā
10.056.07	c	svā́m prajā́m br̥háduktho mahitvā́vareṣv adadhād ā́ páreṣu
10.057.01	a	mā́ prá gāma pathó vayám mā́ yajñā́d indra somínaḥ
10.057.01	c	mā́ntá sthur no árātayaḥ
10.057.02	a	yó yajñásya prasā́dhanas tántur devéṣv ā́tataḥ
10.057.02	c	tám ā́hutaṁ naśīmahi
10.057.03	a	máno nv ā́ huvāmahe nārāśaṁséna sómena
10.057.03	c	pitr̥r̥ṇā́ṁ ca mánmabhiḥ
10.057.04	a	ā́ ta etu mánaḥ púnaḥ krátve dákṣāya jīváse
10.057.04	c	jyók ca sū́ryaṁ dr̥śé
10.057.05	a	púnar naḥ pitaro máno dádātu daívyo jánaḥ
10.057.05	c	jīváṁ vrā́taṁ sacemahi
10.057.06	a	vayáṁ soma vraté táva mánas tanū́ṣu bíbhrataḥ
10.057.06	c	prajā́vantaḥ sacemahi
10.058.01	a	yát te yamáṁ vaivasvatám máno jagā́ma dūrakám
10.058.01	c	tát ta ā́ vartayāmasīhá kṣáyāya jīváse
10.058.02	a	yát te dívaṁ yát pr̥thivī́m máno jagā́ma dūrakám
10.058.02	c	tát ta ā́ vartayāmasīhá kṣáyāya jīváse
10.058.03	a	yát te bhū́miṁ cáturbhr̥ṣṭim máno jagā́ma dūrakám
10.058.03	c	tát ta ā́ vartayāmasīhá kṣáyāya jīváse
10.058.04	a	yát te cátasraḥ pradíśo máno jagā́ma dūrakám
10.058.04	c	tát ta ā́ vartayāmasīhá kṣáyāya jīváse
10.058.05	a	yát te samudrám arṇavám máno jagā́ma dūrakám
10.058.05	c	tát ta ā́ vartayāmasīhá kṣáyāya jīváse
10.058.06	a	yát te márīcīḥ praváto máno jagā́ma dūrakám
10.058.06	c	tát ta ā́ vartayāmasīhá kṣáyāya jīváse
10.058.07	a	yát te apó yád óṣadhīr máno jagā́ma dūrakám
10.058.07	c	tát ta ā́ vartayāmasīhá kṣáyāya jīváse
10.058.08	a	yát te sū́ryaṁ yád uṣásam máno jagā́ma dūrakám
10.058.08	c	tát ta ā́ vartayāmasīhá kṣáyāya jīváse
10.058.09	a	yát te párvatān br̥ható máno jagā́ma dūrakám
10.058.09	c	tát ta ā́ vartayāmasīhá kṣáyāya jīváse
10.058.10	a	yát te víśvam idáṁ jágan máno jagā́ma dūrakám
10.058.10	c	tát ta ā́ vartayāmasīhá kṣáyāya jīváse
10.058.11	a	yát te párāḥ parāváto máno jagā́ma dūrakám
10.058.11	c	tát ta ā́ vartayāmasīhá kṣáyāya jīváse
10.058.12	a	yát te bhūtáṁ ca bhávyaṁ ca máno jagā́ma dūrakám
10.058.12	c	tát ta ā́ vartayāmasīhá kṣáyāya jīváse
10.059.01	a	prá tāry ā́yuḥ prataráṁ návīya sthā́tāreva krátumatā ráthasya
10.059.01	c	ádha cyávāna út tavīty ártham parātaráṁ sú nírr̥tir jihītām
10.059.02	a	sā́man nú rāyé nidhimán nv ánnaṁ kárāmahe sú purudhá śrávāṁsi
10.059.02	c	tā́ no víśvāni jaritā́ mamattu parātaráṁ sú nírr̥tir jihītām
10.059.03	a	abhī́ ṣv àryáḥ paúṁsyair bhavema dyaúr ná bhū́miṁ giráyo nā́jrān
10.059.03	c	tā́ no víśvāni jaritā́ ciketa parātaráṁ sú nírr̥tir jihītām
10.059.04	a	mó ṣú ṇaḥ soma mr̥tyáve párā dāḥ páśyema nú sū́ryam uccárantam
10.059.04	c	dyúbhir hitó jarimā́ sū́ no astu parātaráṁ sú nírr̥tir jihītām
10.059.05	a	ásunīte máno asmā́su dhāraya jīvā́tave sú prá tirā na ā́yuḥ
10.059.05	c	rārandhí naḥ sū́ryasya saṁdŕ̥śi ghr̥téna tváṁ tanvàṁ vardhayasva
10.059.06	a	ásunīte púnar asmā́su cákṣuḥ púnaḥ prāṇám ihá no dhehi bhógam
10.059.06	c	jyók paśyema sū́ryam uccárantam ánumate mr̥ḷáyā naḥ svastí
10.059.07	a	púnar no ásum pr̥thivī́ dadātu púnar dyaúr devī́ púnar antárikṣam
10.059.07	c	púnar naḥ sómas tanvàṁ dadātu púnaḥ pūṣā́ pathyāā̀ṁ yā́ svastíḥ
10.059.08	a	śáṁ ródasī subándhave yahvī́ r̥tásya mātárā
10.059.08	c	bháratām ápa yád rápo dyaúḥ pr̥thivi kṣamā́ rápo mó ṣú te kíṁ canā́mamat
10.059.09	a	áva dvaké áva trikā́ diváś caranti bheṣajā́
10.059.09	c	kṣamā́ cariṣṇv èkakám bháratām ápa yád rápo dyaúḥ pr̥thivi kṣamā́ rápo mó ṣú te kíṁ canā́mamat
10.059.10	a	sám indreraya gā́m anaḍvā́haṁ yá ā́vahad uśīnárāṇyā ánaḥ
10.059.10	c	bháratām ápa yád rápo dyaúḥ pr̥thivi kṣamā́ rápo mó ṣú te kíṁ canā́mamat
10.060.01	a	ā́ jánaṁ tveṣásaṁdr̥śam mā́hīnānām úpastutam
10.060.01	c	áganma bíbhrato námaḥ
10.060.02	a	ásamātiṁ nitóśanaṁ tveṣáṁ niyayínaṁ rátham
10.060.02	c	bhajérathasya sátpatim
10.060.03	a	yó jánān mahiṣā́m̐ ivātitasthaú pávīravān
10.060.03	c	utā́pavīravān yudhā́
10.060.04	a	yásyekṣvākúr úpa vraté revā́n marāyy édhate
10.060.04	c	divīā̀va páñca kr̥ṣṭáyaḥ
10.060.05	a	índra kṣatrā́samātiṣu ráthaproṣṭheṣu dhāraya
10.060.05	c	divīā̀va sū́ryaṁ dr̥śé
10.060.06	a	agástyasya nádbhyaḥ sáptī yunakṣi róhitā
10.060.06	c	paṇī́n ny àkramīr abhí víśvān rājann arādhásaḥ
10.060.07	a	ayám mātā́yám pitā́yáṁ jīvā́tur ā́gamat
10.060.07	c	idáṁ táva prasárpaṇaṁ súbandhav éhi nír ihi
10.060.08	a	yáthā yugáṁ varatráyā náhyanti dharúṇāya kám
10.060.08	c	evā́ dādhāra te máno jīvā́tave ná mr̥tyávé 'tho ariṣṭátātaye
10.060.09	a	yátheyám pr̥thivī́ mahī́ dādhā́remā́n vánaspátīn
10.060.09	c	evā́ dādhāra te máno jīvā́tave ná mr̥tyávé 'tho ariṣṭátātaye
10.060.10	a	yamā́d aháṁ vaivasvatā́t subándhor mána ā́bharam
10.060.10	c	jīvā́tave ná mr̥tyávé 'tho ariṣṭátātaye
10.060.11	a	nyàg vā́tó 'va vāti nyàk tapati sū́ryaḥ
10.060.11	c	nīcī́nam aghnyā́ duhe nyàg bhavatu te rápaḥ
10.060.12	a	ayám me hásto bhágavān ayám me bhágavattaraḥ
10.060.12	c	ayám me viśvábheṣajo 'yáṁ śivā́bhimarśanaḥ
10.061.01	a	idám itthā́ raúdraṁ gūrtávacā bráhma krátvā śácyām antár ājaú
10.061.01	c	krāṇā́ yád asya pitárā maṁhaneṣṭhā́ḥ párṣat pakthé áhann ā́ saptá hótr̥r̥n
10.061.02	a	sá íd dānā́ya dábhyāya vanváñ cyávānaḥ sū́dair amimīta védim
10.061.02	c	tū́rvayāṇo gūrtávacastamaḥ kṣódo ná réta itáūti siñcat
10.061.03	a	máno ná yéṣu hávaneṣu tigmáṁ vípaḥ śácyā vanuthó drávantā
10.061.03	c	ā́ yáḥ śáryābhis tuvinr̥mṇó asyā́śrīṇītādíśaṁ gábhastau
10.061.04	a	kr̥ṣṇā́ yád góṣv aruṇī́ṣu sī́dad divó nápātāśvinā huve vām
10.061.04	c	vītám me yajñám ā́ gatam me ánnaṁ vavanvā́ṁsā néṣam ásmr̥tadhrū
10.061.05	a	práthiṣṭa yásya vīrákarmam iṣṇád ánuṣṭhitaṁ nú náryo ápauhat
10.061.05	c	púnas tád ā́ vr̥hati yát kanā́yā duhitúr ā́ ánubhr̥tam anarvā́
10.061.06	a	madhyā́ yát kártvam ábhavad abhī́ke kā́maṁ kr̥ṇvāné pitári yuvatyā́m
10.061.06	c	manānág réto jahatur viyántā sā́nau níṣiktaṁ sukr̥tásya yónau
10.061.07	a	pitā́ yát svā́ṁ duhitáram adhiṣkán kṣmayā́ rétaḥ saṁjagmānó ní ṣiñcat
10.061.07	c	svādhyò 'janayan bráhma devā́ vā́stoṣ pátiṁ vratapā́ṁ nír atakṣan
10.061.08	a	sá īṁ vŕ̥ṣā ná phénam asyad ājaú smád ā́ páraid ápa dabhrácetāḥ
10.061.08	c	sárat padā́ ná dákṣiṇā parāvŕ̥ṅ ná tā́ nú me pr̥śanyò jagr̥bhre
10.061.09	a	makṣū́ ná váhniḥ prajā́yā upabdír agníṁ ná nagná úpa sīdad ū́dhaḥ
10.061.09	c	sánitedhmáṁ sánitotá vā́jaṁ sá dhartā́ jajñe sáhasā yavīyút
10.061.10	a	makṣū́ kanā́yāḥ sakhyáṁ návagvā r̥táṁ vádanta r̥táyuktim agman
10.061.10	c	dvibárhaso yá úpa gopám ā́gur adakṣiṇā́so ácyutā dudukṣan
10.061.11	a	makṣū́ kanā́yāḥ sakhyáṁ návīyo rā́dho ná réta r̥tám ít turaṇyan
10.061.11	c	śúci yát te rékṇa ā́yajanta sabardúghāyāḥ páya usríyāyāḥ
10.061.12	a	paśvā́ yát paścā́ víyutā budhántéti bravīti vaktárī rárāṇaḥ
10.061.12	c	vásor vasutvā́ kārávo 'nehā́ víśvaṁ viveṣṭi dráviṇam úpa kṣú
10.061.13	a	tád ín nv àsya pariṣádvāno agman purū́ sádanto nārṣadám bibhitsan
10.061.13	c	ví śúṣṇasya sáṁgrathitam anarvā́ vidát puruprajātásya gúhā yát
10.061.14	a	bhárgo ha nā́motá yásya devā́ḥ svàr ṇá yé triṣadhasthé niṣedúḥ
10.061.14	c	agnír ha nā́motá jātávedāḥ śrudhī́ no hotar r̥tásya hótādhrúk
10.061.15	a	utá tyā́ me raúdrāv arcimántā nā́satyāv indra gūrtáye yájadhyai
10.061.15	c	manuṣvád vr̥ktábarhiṣe rárāṇā mandū́ hitáprayasā vikṣú yájyū
10.061.16	a	ayáṁ stutó rā́jā vandi vedhā́ apáś ca vípras tarati svásetuḥ
10.061.16	c	sá kakṣī́vantaṁ rejayat só agníṁ nemíṁ ná cakrám árvato raghudrú
10.061.17	a	sá dvibándhur vaitaraṇó yáṣṭā sabardhúṁ dhenúm asvàṁ duhádhyai
10.061.17	c	sáṁ yán mitrā́váruṇā vr̥ñjá ukthaír jyéṣṭhebhir aryamáṇaṁ várūthaiḥ
10.061.18	a	tádbandhuḥ sūrír diví te dhiyaṁdhā́ nā́bhānédiṣṭho rapati prá vénan
10.061.18	c	sā́ no nā́bhiḥ paramā́syá vā ghāháṁ tát paścā́ katitháś cid āsa
10.061.19	a	iyám me nā́bhir ihá me sadhástham imé me devā́ ayám asmi sárvaḥ
10.061.19	c	dvijā́ áha prathamajā́ r̥tásyedáṁ dhenúr aduhaj jā́yamānā
10.061.20	a	ádhāsu mandró aratír vibhā́vā́va syati dvivartanír vaneṣā́ṭ
10.061.20	c	ūrdhvā́ yác chréṇir ná śíśur dán makṣū́ sthiráṁ śevr̥dháṁ sūta mātā́
10.061.21	a	ádhā gā́va úpamātiṁ kanā́yā ánu śvāntásya kásya cit páreyuḥ
10.061.21	c	śrudhí tváṁ sudraviṇo nas tváṁ yāḷ āśvaghnásya vāvr̥dhe sūnŕ̥tābhiḥ
10.061.22	a	ádha tvám indra viddhy àsmā́n mahó rāyé nr̥pate vájrabāhuḥ
10.061.22	c	rákṣā ca no maghónaḥ pāhí sūrī́n anehásas te harivo abhíṣṭau
10.061.23	a	ádha yád rājānā gáviṣṭau sárat saraṇyúḥ kāráve jaraṇyúḥ
10.061.23	c	vípraḥ préṣṭhaḥ sá hy èṣām babhū́va párā ca vákṣad utá parṣad enān
10.061.24	a	ádhā nv àsya jényasya puṣṭaú vŕ̥thā rébhanta īmahe tád ū nú
10.061.24	c	saraṇyúr asya sūnúr áśvo vípraś cāsi śrávasaś ca sātaú
10.061.25	a	yuvór yádi sakhyā́yāsmé śárdhāya stómaṁ jujuṣé námasvān
10.061.25	c	viśvátra yásminn ā́ gíraḥ samīcī́ḥ pūrvī́va gātúr dā́śat sūnŕ̥tāyai
10.061.26	a	sá gr̥ṇānó adbhír devávān íti subándhur námasā sūktaíḥ
10.061.26	c	várdhad ukthaír vácobhir ā́ hí nūnáṁ vy ádhvaiti páyasa usríyāyāḥ
10.061.27	a	tá ū ṣú ṇo mahó yajatrā bhūtá devāsa ūtáye sajóṣāḥ
10.061.27	c	yé vā́jām̐ ánayatā viyánto yé sthā́ nicetā́ro ámūrāḥ
10.062.01	a	yé yajñéna dákṣiṇayā sámaktā índrasya sakhyám amr̥tatvám ānaśá
10.062.01	c	tébhyo bhadrám aṅgiraso vo astu práti gr̥bhṇīta mānaváṁ sumedhasaḥ
10.062.02	a	yá udā́jan pitáro gomáyaṁ vásv r̥ténā́bhindan parivatsaré valám
10.062.02	c	dīrghāyutvám aṅgiraso vo astu práti gr̥bhṇīta mānaváṁ sumedhasaḥ
10.062.03	a	yá r̥téna sū́ryam ā́rohayan divy áprathayan pr̥thivī́m mātáraṁ ví
10.062.03	c	suprajāstvám aṅgiraso vo astu práti gr̥bhṇīta mānaváṁ sumedhasaḥ
10.062.04	a	ayáṁ nā́bhā vadati valgú vo gr̥hé dévaputrā r̥ṣayas tác chr̥ṇotana
10.062.04	c	subrahmaṇyám aṅgiraso vo astu práti gr̥bhṇīta mānaváṁ sumedhasaḥ
10.062.05	a	vírūpāsa íd ŕ̥ṣayas tá íd gambhīrávepasaḥ
10.062.05	c	té áṅgirasaḥ sūnávas té agnéḥ pári jajñire
10.062.06	a	yé agnéḥ pári jajñiré vírūpāso divás pári
10.062.06	c	návagvo nú dáśagvo áṅgirastamo sácā devéṣu maṁhate
10.062.07	a	índreṇa yujā́ níḥ sr̥janta vāgháto vrajáṁ gómantam aśvínam
10.062.07	c	sahásram me dádato aṣṭakarṇyàḥ śrávo devéṣv akrata
10.062.08	a	prá nūnáṁ jāyatām ayám mánus tókmeva rohatu
10.062.08	c	yáḥ sahásraṁ śatā́śvaṁ sadyó dānā́ya máṁhate
10.062.09	a	ná tám aśnoti káś caná divá iva sā́nv ārábham
10.062.09	c	sāvarṇyásya dákṣiṇā ví síndhur iva paprathe
10.062.10	a	utá dāsā́ parivíṣe smáddiṣṭī góparīṇasā
10.062.10	c	yádus turváś ca māmahe
10.062.11	a	sahasradā́ grāmaṇī́r mā́ riṣan mánuḥ sū́ryeṇāsya yátamānaitu dákṣiṇā
10.062.11	c	sā́varṇer devā́ḥ prá tirantv ā́yur yásminn áśrāntā ásanāma vā́jam
10.063.01	a	parāváto yé dídhiṣanta ā́pyam mánuprītāso jánimā vivásvataḥ
10.063.01	c	yayā́ter yé nahuṣyàsya barhíṣi devā́ ā́sate té ádhi bruvantu naḥ
10.063.02	a	víśvā hí vo namasyāā̀ni vándyā nā́māni devā utá yajñíyāni vaḥ
10.063.02	c	yé sthá jātā́ áditer adbhyás pári yé pr̥thivyā́s té ma ihá śrutā hávam
10.063.03	a	yébhyo mātā́ mádhumat pínvate páyaḥ pīyū́ṣaṁ dyaúr áditir ádribarhāḥ
10.063.03	c	uktháśuṣmān vr̥ṣabharā́n svápnasas tā́m̐ ādityā́m̐ ánu madā svastáye
10.063.04	a	nr̥cákṣaso ánimiṣanto arháṇā br̥hád devā́so amr̥tatvám ānaśuḥ
10.063.04	c	jyotī́rathā áhimāyā ánāgaso divó varṣmā́ṇaṁ vasate svastáye
10.063.05	a	samrā́jo yé suvŕ̥dho yajñám āyayúr áparihvr̥tā dadhiré diví kṣáyam
10.063.05	c	tā́m̐ ā́ vivāsa námasā suvr̥ktíbhir mahó ādityā́m̐ áditiṁ svastáye
10.063.06	a	kó va stómaṁ rādhati yáṁ jújoṣatha víśve devāso manuṣo yáti ṣṭhána
10.063.06	c	kó vo 'dhvaráṁ tuvijātā áraṁ karad yó naḥ párṣad áty áṁhaḥ svastáye
10.063.07	a	yébhyo hótrām prathamā́m āyejé mánuḥ sámiddhāgnir mánasā saptá hótr̥bhiḥ
10.063.07	c	tá ādityā ábhayaṁ śárma yachata sugā́ naḥ karta supáthā svastáye
10.063.08	a	yá ī́śire bhúvanasya prácetaso víśvasya sthātúr jágataś ca mántavaḥ
10.063.08	c	té naḥ kr̥tā́d ákr̥tād énasas páry adyā́ devāsaḥ pipr̥tā svastáye
10.063.09	a	bháreṣv índraṁ suhávaṁ havāmahe 'ṁhomúcaṁ sukŕ̥taṁ daívyaṁ jánam
10.063.09	c	agním mitráṁ váruṇaṁ sātáye bhágaṁ dyā́vāpr̥thivī́ marútaḥ svastáye
10.063.10	a	sutrā́māṇam pr̥thivī́ṁ dyā́m anehásaṁ suśármāṇam áditiṁ supráṇītim
10.063.10	c	daívīṁ nā́vaṁ svaritrā́m ánāgasam ásravantīm ā́ ruhemā svastáye
10.063.11	a	víśve yajatrā ádhi vocatotáye trā́yadhvaṁ no durévāyā abhihrútaḥ
10.063.11	c	satyáyā vo deváhūtyā huvema śr̥ṇvató devā ávase svastáye
10.063.12	a	ápā́mīvām ápa víśvām ánāhutim ápā́rātiṁ durvidátrām aghāyatáḥ
10.063.12	c	āré devā dvéṣo asmád yuyotanorú ṇaḥ śárma yachatā svastáye
10.063.13	a	áriṣṭaḥ sá márto víśva edhate prá prajā́bhir jāyate dhármaṇas pári
10.063.13	c	yám ādityāso náyathā sunītíbhir áti víśvāni duritā́ svastáye
10.063.14	a	yáṁ devāsó 'vatha vā́jasātau yáṁ śū́rasātā maruto hité dháne
10.063.14	c	prātaryā́vāṇaṁ rátham indra sānasím áriṣyantam ā́ ruhemā svastáye
10.063.15	a	svastí naḥ pathyāā̀su dhánvasu svasty àpsú vr̥jáne svàrvati
10.063.15	c	svastí naḥ putrakr̥théṣu yóniṣu svastí rāyé maruto dadhātana
10.063.16	a	svastír íd dhí prápathe śréṣṭhā rékṇasvaty abhí yā́ vāmám éti
10.063.16	c	sā́ no amā́ só áraṇe ní pātu svāveśā́ bhavatu devágopā
10.063.17	a	evā́ platéḥ sūnúr avīvr̥dhad vo víśva ādityā adite manīṣī́
10.063.17	c	īśānā́so náro ámartyenā́stāvi jáno divyó gáyena
10.064.01	a	kathā́ devā́nāṁ katamásya yā́mani sumántu nā́ma śr̥ṇvatā́m manāmahe
10.064.01	c	kó mr̥ḷāti katamó no máyas karat katamá ūtī́ abhy ā́ vavartati
10.064.02	a	kratūyánti krátavo hr̥tsú dhītáyo vénanti venā́ḥ patáyanty ā́ díśaḥ
10.064.02	c	ná marḍitā́ vidyate anyá ebhyo devéṣu me ádhi kā́mā ayaṁsata
10.064.03	a	nárā vā śáṁsam pūṣáṇam ágohyam agníṁ devéddham abhy àrcase girā́
10.064.03	c	sū́ryāmā́sā candrámasā yamáṁ diví tritáṁ vā́tam uṣásam aktúm aśvínā
10.064.04	a	kathā́ kavís tuvīrávān káyā girā́ bŕ̥haspátir vāvr̥dhate suvr̥ktíbhiḥ
10.064.04	c	ajá ékapāt suhávebhir ŕ̥kvabhir áhiḥ śr̥ṇotu budhnyò hávīmani
10.064.05	a	dákṣasya vādite jánmani vraté rā́jānā mitrā́váruṇā́ vivāsasi
10.064.05	c	átūrtapanthāḥ pururátho aryamā́ saptáhotā víṣurūpeṣu jánmasu
10.064.06	a	té no árvanto havanaśrúto hávaṁ víśve śr̥ṇvantu vājíno mitádravaḥ
10.064.06	c	sahasrasā́ medhásātāv iva tmánā mahó yé dhánaṁ samithéṣu jabhriré
10.064.07	a	prá vo vāyúṁ rathayújam púraṁdhiṁ stómaiḥ kr̥ṇudhvaṁ sakhyā́ya pūṣáṇam
10.064.07	c	té hí devásya savitúḥ sávīmani krátuṁ sácante sacítaḥ sácetasaḥ
10.064.08	a	tríḥ saptá sasrā́ nadyò mahī́r apó vánaspátīn párvatām̐ agním ūtáye
10.064.08	c	kr̥śā́num ástr̥r̥n tiṣyàṁ sadhástha ā́ rudráṁ rudréṣu rudríyaṁ havāmahe
10.064.09	a	sárasvatī saráyuḥ síndhur ūrmíbhir mahó mahī́r ávasā́ yantu vákṣaṇīḥ
10.064.09	c	devī́r ā́po mātáraḥ sūdayitnvò ghr̥távat páyo mádhuman no arcata
10.064.10	a	utá mātā́ br̥haddivā́ śr̥ṇotu nas tváṣṭā devébhir jánibhiḥ pitā́ vácaḥ
10.064.10	c	r̥bhukṣā́ vā́jo ráthaspátir bhágo raṇváḥ śáṁsaḥ śaśamānásya pātu naḥ
10.064.11	a	raṇváḥ sáṁdr̥ṣṭau pitumā́m̐ iva kṣáyo bhadrā́ rudrā́ṇām marútām úpastutiḥ
10.064.11	c	góbhiḥ ṣyāma yaśáso jáneṣv ā́ sádā devāsa íḷayā sacemahi
10.064.12	a	yā́m me dhíyam máruta índra dévā ádadāta varuṇa mitra yūyám
10.064.12	c	tā́m pīpayata páyaseva dhenúṁ kuvíd gíro ádhi ráthe váhātha
10.064.13	a	kuvíd aṅgá práti yáthā cid asyá naḥ sajātyàsya maruto búbodhatha
10.064.13	c	nā́bhā yátra prathamáṁ saṁnásāmahe tátra jāmitvám áditir dadhātu naḥ
10.064.14	a	té hí dyā́vāpr̥thivī́ mātárā mahī́ devī́ devā́ñ jánmanā yajñíye itáḥ
10.064.14	c	ubhé bibhr̥ta ubháyam bhárīmabhiḥ purū́ rétāṁsi pitŕ̥bhiś ca siñcataḥ
10.064.15	a	ví ṣā́ hótrā víśvam aśnoti vā́ryam bŕ̥haspátir arámatiḥ pánīyasī
10.064.15	c	grā́vā yátra madhuṣúd ucyáte br̥hád ávīvaśanta matíbhir manīṣíṇaḥ
10.064.16	a	evā́ kavís tuvīrávām̐ r̥tajñā́ draviṇasyúr dráviṇasaś cakānáḥ
10.064.16	c	ukthébhir átra matíbhiś ca vípró 'pīpayad gáyo divyā́ni jánma
10.064.17	a	evā́ platéḥ sūnúr avīvr̥dhad vo víśva ādityā adite manīṣī́
10.064.17	c	īśānā́so náro ámartyenā́stāvi jáno divyó gáyena
10.065.01	a	agnír índro váruṇo mitró aryamā́ vāyúḥ pūṣā́ sárasvatī sajóṣasaḥ
10.065.01	c	ādityā́ víṣṇur marútaḥ svàr br̥hát sómo rudró áditir bráhmaṇas pátiḥ
10.065.02	a	indrāgnī́ vr̥trahátyeṣu sátpatī mithó hinvānā́ tanvāā̀ sámokasā
10.065.02	c	antárikṣam máhy ā́ paprur ójasā sómo ghr̥taśrī́r mahimā́nam īráyan
10.065.03	a	téṣāṁ hí mahnā́ mahatā́m anarváṇāṁ stómām̐ íyarmy r̥tajñā́ r̥tāvŕ̥dhām
10.065.03	c	yé apsavám arṇaváṁ citrárādhasas té no rāsantām maháye sumitryā́ḥ
10.065.04	a	svàrṇaram antárikṣāṇi rocanā́ dyā́vābhū́mī pr̥thivī́ṁ skambhur ójasā
10.065.04	c	pr̥kṣā́ iva maháyantaḥ surātáyo devā́ stavante mánuṣāya sūráyaḥ
10.065.05	a	mitrā́ya śikṣa váruṇāya dāśúṣe yā́ samrā́jā mánasā ná prayúchataḥ
10.065.05	c	yáyor dhā́ma dhármaṇā rócate br̥hád yáyor ubhé ródasī nā́dhasī vŕ̥tau
10.065.06	a	yā́ gaúr vartaním paryéti niṣkr̥tám páyo dúhānā vratanī́r avārátaḥ
10.065.06	c	sā́ prabruvāṇā́ váruṇāya dāśúṣe devébhyo dāśad dhavíṣā vivásvate
10.065.07	a	divákṣaso agnijihvā́ r̥tāvŕ̥dha r̥tásya yóniṁ vimr̥śánta āsate
10.065.07	c	dyā́ṁ skabhitvy àpá ā́ cakrur ójasā yajñáṁ janitvī́ tanvīā̀ ní māmr̥juḥ
10.065.08	a	parikṣítā pitárā pūrvajā́varī r̥tásya yónā kṣayataḥ sámokasā
10.065.08	c	dyā́vāpr̥thivī́ váruṇāya sávrate ghr̥távat páyo mahiṣā́ya pinvataḥ
10.065.09	a	parjányāvā́tā vr̥ṣabhā́ purīṣíṇendravāyū́ váruṇo mitró aryamā́
10.065.09	c	devā́m̐ ādityā́m̐ áditiṁ havāmahe yé pā́rthivāso divyā́so apsú yé
10.065.10	a	tváṣṭāraṁ vāyúm r̥bhavo yá óhate daívyā hótārā uṣásaṁ svastáye
10.065.10	c	bŕ̥haspátiṁ vr̥trakhādáṁ sumedhásam indriyáṁ sómaṁ dhanasā́ u īmahe
10.065.11	a	bráhma gā́m áśvaṁ janáyanta óṣadhīr vánaspátīn pr̥thivī́m párvatām̐ apáḥ
10.065.11	c	sū́ryaṁ diví roháyantaḥ sudā́nava ā́ryā vratā́ visr̥jánto ádhi kṣámi
10.065.12	a	bhujyúm áṁhasaḥ pipr̥tho nír aśvinā śyā́vam putráṁ vadhrimatyā́ ajinvatam
10.065.12	c	kamadyúvaṁ vimadā́yohathur yuváṁ viṣṇāpvàṁ víśvakāyā́va sr̥jathaḥ
10.065.13	a	pā́vīravī tanyatúr ékapād ajó divó dhartā́ síndhur ā́paḥ samudríyaḥ
10.065.13	c	víśve devā́saḥ śr̥ṇavan vácāṁsi me sárasvatī sahá dhībhíḥ púraṁdhyā
10.065.14	a	víśve devā́ḥ sahá dhībhíḥ púraṁdhyā mánor yájatrā amŕ̥tā r̥tajñā́ḥ
10.065.14	c	rātiṣā́co abhiṣā́caḥ svarvídaḥ svàr gíro bráhma sūktáṁ juṣerata
10.065.15	a	devā́n vásiṣṭho amŕ̥tān vavande yé víśvā bhúvanābhí pratasthúḥ
10.065.15	c	té no rāsantām urugāyám adyá yūyám pāta svastíbhiḥ sádā naḥ
10.066.01	a	devā́n huve br̥hácchravasaḥ svastáye jyotiṣkŕ̥to adhvarásya prácetasaḥ
10.066.01	c	yé vāvr̥dhúḥ prataráṁ viśvávedasa índrajyeṣṭhāso amŕ̥tā r̥tāvŕ̥dhaḥ
10.066.02	a	índraprasūtā váruṇapraśiṣṭā yé sū́ryasya jyótiṣo bhāgám ānaśúḥ
10.066.02	c	marúdgaṇe vr̥jáne mánma dhīmahi mā́ghone yajñáṁ janayanta sūráyaḥ
10.066.03	a	índro vásubhiḥ pári pātu no gáyam ādityaír no áditiḥ śárma yachatu
10.066.03	c	rudró rudrébhir devó mr̥ḷayāti nas tváṣṭā no gnā́bhiḥ suvitā́ya jinvatu
10.066.04	a	áditir dyā́vāpr̥thivī́ r̥tám mahád índrāvíṣṇū marútaḥ svàr br̥hát
10.066.04	c	devā́m̐ ādityā́m̐ ávase havāmahe vásūn rudrā́n savitā́raṁ sudáṁsasam
10.066.05	a	sárasvān dhībhír váruṇo dhr̥távrataḥ pūṣā́ víṣṇur mahimā́ vāyúr aśvínā
10.066.05	c	brahmakŕ̥to amŕ̥tā viśvávedasaḥ śárma no yaṁsan trivárūtham áṁhasaḥ
10.066.06	a	vŕ̥ṣā yajñó vŕ̥ṣaṇaḥ santu yajñíyā vŕ̥ṣaṇo devā́ vŕ̥ṣaṇo haviṣkŕ̥taḥ
10.066.06	c	vŕ̥ṣaṇā dyā́vāpr̥thivī́ r̥tā́varī vŕ̥ṣā parjányo vŕ̥ṣaṇo vr̥ṣastúbhaḥ
10.066.07	a	agnī́ṣómā vŕ̥ṣaṇā vā́jasātaye purupraśastā́ vŕ̥ṣaṇā úpa bruve
10.066.07	c	yā́v ījiré vŕ̥ṣaṇo devayajyáyā tā́ naḥ śárma trivárūthaṁ ví yaṁsataḥ
10.066.08	a	dhr̥távratāḥ kṣatríyā yajñaniṣkŕ̥to br̥haddivā́ adhvarā́ṇām abhiśríyaḥ
10.066.08	c	agníhotāra r̥tasā́po adrúho 'pó asr̥jann ánu vr̥tratū́rye
10.066.09	a	dyā́vāpr̥thivī́ janayann abhí vratā́pa óṣadhīr vanínāni yajñíyā
10.066.09	c	antárikṣaṁ svàr ā́ paprur ūtáye váśaṁ devā́sas tanvīā̀ ní māmr̥juḥ
10.066.10	a	dhartā́ro divá r̥bhávaḥ suhástā vātāparjanyā́ mahiṣásya tanyatóḥ
10.066.10	c	ā́pa óṣadhīḥ prá tirantu no gíro bhágo rātír vājíno yantu me hávam
10.066.11	a	samudráḥ síndhū rájo antárikṣam ajá ékapāt tanayitnúr arṇaváḥ
10.066.11	c	áhir budhnyàḥ śr̥ṇavad vácāṁsi me víśve devā́sa utá sūráyo máma
10.066.12	a	syā́ma vo mánavo devávītaye prā́ñcaṁ no yajñám prá ṇayata sādhuyā́
10.066.12	c	ā́dityā rúdrā vásavaḥ súdānava imā́ bráhma śasyámānāni jinvata
10.066.13	a	daívyā hótārā prathamā́ puróhita r̥tásya pánthām ánv emi sādhuyā́
10.066.13	c	kṣétrasya pátim prátiveśam īmahe víśvān devā́m̐ amŕ̥tām̐ áprayuchataḥ
10.066.14	a	vásiṣṭhāsaḥ pitr̥vád vā́cam akrata devā́m̐ ī́ḷānā r̥ṣivát svastáye
10.066.14	c	prītā́ iva jñātáyaḥ kā́mam étyāsmé devāsó 'va dhūnutā vásu
10.066.15	a	devā́n vásiṣṭho amŕ̥tān vavande yé víśvā bhúvanābhí pratasthúḥ
10.066.15	c	té no rāsantām urugāyám adyá yūyám pāta svastíbhiḥ sádā naḥ
10.067.01	a	imā́ṁ dhíyaṁ saptáśīrṣṇīm pitā́ na r̥táprajātām br̥hatī́m avindat
10.067.01	c	turī́yaṁ svij janayad viśvájanyo 'yā́sya ukthám índrāya śáṁsan
10.067.02	a	r̥táṁ śáṁsanta r̥jú dī́dhyānā divás putrā́so ásurasya vīrā́ḥ
10.067.02	c	vípram padám áṅgiraso dádhānā yajñásya dhā́ma prathamám mananta
10.067.03	a	haṁsaír iva sákhibhir vā́vadadbhir aśmanmáyāni náhanā vyásyan
10.067.03	c	bŕ̥haspátir abhikánikradad gā́ utá prā́staud úc ca vidvā́m̐ agāyat
10.067.04	a	avó dvā́bhyām pará ékayā gā́ gúhā tíṣṭhantīr ánr̥tasya sétau
10.067.04	c	bŕ̥haspátis támasi jyótir ichánn úd usrā́ ā́kar ví hí tisrá ā́vaḥ
10.067.05	a	vibhídyā púraṁ śayáthem ápācīṁ nís trī́ṇi sākám udadhér akr̥ntat
10.067.05	c	bŕ̥haspátir uṣásaṁ sū́ryaṁ gā́m arkáṁ viveda stanáyann iva dyaúḥ
10.067.06	a	índro valáṁ rakṣitā́raṁ dúghānāṁ karéṇeva ví cakartā ráveṇa
10.067.06	c	svédāñjibhir āśíram ichámānó 'rodayat paṇím ā́ gā́ amuṣṇāt
10.067.07	a	sá īṁ satyébhiḥ sákhibhiḥ śucádbhir gódhāyasaṁ ví dhanasaír adardaḥ
10.067.07	c	bráhmaṇas pátir vŕ̥ṣabhir varā́hair gharmásvedebhir dráviṇaṁ vy āā̀naṭ
10.067.08	a	té satyéna mánasā gópatiṁ gā́ iyānā́sa iṣaṇayanta dhībhíḥ
10.067.08	c	bŕ̥haspátir mithóavadyapebhir úd usríyā asr̥jata svayúgbhiḥ
10.067.09	a	táṁ vardháyanto matíbhiḥ śivā́bhiḥ siṁhám iva nā́nadataṁ sadhásthe
10.067.09	c	bŕ̥haspátiṁ vŕ̥ṣaṇaṁ śū́rasātau bháre bhare ánu madema jiṣṇúm
10.067.10	a	yadā́ vā́jam ásanad viśvárūpam ā́ dyā́m árukṣad úttarāṇi sádma
10.067.10	c	bŕ̥haspátiṁ vŕ̥ṣaṇaṁ vardháyanto nā́nā sánto bíbhrato jyótir āsā́
10.067.11	a	satyā́m āśíṣaṁ kr̥ṇutā vayodhaí kīríṁ cid dhy ávatha svébhir évaiḥ
10.067.11	c	paścā́ mŕ̥dho ápa bhavantu víśvās tád rodasī śr̥ṇutaṁ viśvaminvé
10.067.12	a	índro mahnā́ maható arṇavásya ví mūrdhā́nam abhinad arbudásya
10.067.12	c	áhann áhim áriṇāt saptá síndhūn devaír dyāvāpr̥thivī prā́vataṁ naḥ
10.068.01	a	udaprúto ná váyo rákṣamāṇā vā́vadato abhríyasyeva ghóṣāḥ
10.068.01	c	giribhrájo nórmáyo mádanto bŕ̥haspátim abhy àrkā́ anāvan
10.068.02	a	sáṁ góbhir āṅgirasó nákṣamāṇo bhága ivéd aryamáṇaṁ nināya
10.068.02	c	jáne mitró ná dámpatī anakti bŕ̥haspate vājáyāśū́m̐r ivājaú
10.068.03	a	sādhvaryā́ atithínīr iṣirā́ spārhā́ḥ suvárṇā anavadyárūpāḥ
10.068.03	c	bŕ̥haspátiḥ párvatebhyo vitū́ryā nír gā́ ūpe yávam iva sthivíbhyaḥ
10.068.04	a	āpruṣāyán mádhuna r̥tásya yónim avakṣipánn arká ulkā́m iva dyóḥ
10.068.04	c	bŕ̥haspátir uddhárann áśmano gā́ bhū́myā udnéva ví tvácam bibheda
10.068.05	a	ápa jyótiṣā támo antárikṣād udnáḥ śī́pālam iva vā́ta ājat
10.068.05	c	bŕ̥haspátir anumŕ̥śyā valásyābhrám iva vā́ta ā́ cakra ā́ gā́ḥ
10.068.06	a	yadā́ valásya pī́yato jásum bhéd bŕ̥haspátir agnitápobhir arkaíḥ
10.068.06	c	dadbhír ná jihvā́ páriviṣṭam ā́dad āvír nidhī́m̐r akr̥ṇod usríyāṇām
10.068.07	a	bŕ̥haspátir ámata hí tyád āsāṁ nā́ma svarī́ṇāṁ sádane gúhā yát
10.068.07	c	āṇḍéva bhittvā́ śakunásya gárbham úd usríyāḥ párvatasya tmánājat
10.068.08	a	áśnā́pinaddham mádhu páry apaśyan mátsyaṁ ná dīná udáni kṣiyántam
10.068.08	c	níṣ ṭáj jabhāra camasáṁ ná vr̥kṣā́d bŕ̥haspátir viravéṇā vikŕ̥tya
10.068.09	a	sóṣā́m avindat sá svàḥ só agníṁ só arkéṇa ví babādhe támāṁsi
10.068.09	c	bŕ̥haspátir góvapuṣo valásya nír majjā́naṁ ná párvaṇo jabhāra
10.068.10	a	himéva parṇā́ muṣitā́ vánāni bŕ̥haspátinākr̥payad való gā́ḥ
10.068.10	c	anānukr̥tyám apunáś cakāra yā́t sū́ryāmā́sā mithá uccárātaḥ
10.068.11	a	abhí śyāváṁ ná kŕ̥śanebhir áśvaṁ nákṣatrebhiḥ pitáro dyā́m apiṁśan
10.068.11	c	rā́tryāṁ támo ádadhur jyótir áhan bŕ̥haspátir bhinád ádriṁ vidád gā́ḥ
10.068.12	a	idám akarma námo abhriyā́ya yáḥ pūrvī́r ánv ānónavīti
10.068.12	c	bŕ̥haspátiḥ sá hí góbhiḥ só áśvaiḥ sá vīrébhiḥ sá nŕ̥bhir no váyo dhāt
10.069.01	a	bhadrā́ agnér vadhryaśvásya saṁdŕ̥śo vāmī́ práṇītiḥ suráṇā úpetayaḥ
10.069.01	c	yád īṁ sumitrā́ víśo ágra indháte ghr̥ténā́huto jarate dávidyutat
10.069.02	a	ghr̥tám agnér vadhryaśvásya várdhanaṁ ghr̥tám ánnaṁ ghr̥tám v asya médanam
10.069.02	c	ghr̥ténā́huta urviyā́ ví paprathe sū́rya iva rocate sarpírāsutiḥ
10.069.03	a	yát te mánur yád ánīkaṁ sumitráḥ samīdhé agne tád idáṁ návīyaḥ
10.069.03	c	sá revác choca sá gíro juṣasva sá vā́jaṁ darṣi sá ihá śrávo dhāḥ
10.069.04	a	yáṁ tvā pū́rvam īḷitó vadhryaśváḥ samīdhé agne sá idáṁ juṣasva
10.069.04	c	sá na stipā́ utá bhavā tanūpā́ dātráṁ rakṣasva yád idáṁ te asmé
10.069.05	a	bhávā dyumnī́ vādhryaśvotá gopā́ mā́ tvā tārīd abhímātir jánānām
10.069.05	c	śū́ra iva dhr̥ṣṇúś cyávanaḥ sumitráḥ prá nú vocaṁ vā́dhryaśvasya nā́ma
10.069.06	a	sám ajryāā̀ parvatyāā̀ vásūni dā́sā vr̥trā́ṇy ā́ryā jigetha
10.069.06	c	śū́ra iva dhr̥ṣṇúś cyávano jánānāṁ tvám agne pr̥tanāyū́m̐r abhí ṣyāḥ
10.069.07	a	dīrghátantur br̥hádukṣāyám agníḥ sahásrastarīḥ śatánītha ŕ̥bhvā
10.069.07	c	dyumā́n dyumátsu nŕ̥bhir mr̥jyámānaḥ sumitréṣu dīdayo devayátsu
10.069.08	a	tvé dhenúḥ sudúghā jātavedo 'saścáteva samanā́ sabardhúk
10.069.08	c	tváṁ nŕ̥bhir dákṣiṇāvadbhir agne sumitrébhir idhyase devayádbhiḥ
10.069.09	a	devā́ś cit te amŕ̥tā jātavedo mahimā́naṁ vādhryaśva prá vocan
10.069.09	c	yát sampŕ̥cham mā́nuṣīr víśa ā́yan tváṁ nŕ̥bhir ajayas tvā́vr̥dhebhiḥ
10.069.10	a	pitéva putrám abibhar upásthe tvā́m agne vadhryaśváḥ saparyán
10.069.10	c	juṣāṇó asya samídhaṁ yaviṣṭhotá pū́rvām̐ avanor vrā́dhataś cit
10.069.11	a	śáśvad agnír vadhryaśvásya śátrūn nŕ̥bhir jigāya sutásomavadbhiḥ
10.069.11	c	sámanaṁ cid adahaś citrabhānó 'va vrā́dhantam abhinad vr̥dháś cit
10.069.12	a	ayám agnír vadhryaśvásya vr̥trahā́ sanakā́t préddho námasopavākyàḥ
10.069.12	c	sá no ájāmīm̐r utá vā víjāmīn abhí tiṣṭha śárdhato vādhryaśva
10.070.01	a	imā́m me agne samídhaṁ juṣasveḷás padé práti haryā ghr̥tā́cīm
10.070.01	c	várṣman pr̥thivyā́ḥ sudinatvé áhnām ūrdhvó bhava sukrato devayajyā́
10.070.02	a	ā́ devā́nām agrayā́vehá yātu nárāśáṁso viśvárūpebhir áśvaiḥ
10.070.02	c	r̥tásya pathā́ námasā miyédho devébhyo devátamaḥ suṣūdat
10.070.03	a	śaśvattamám īḷate dūtyāā̀ya havíṣmanto manuṣyāā̀so agním
10.070.03	c	váhiṣṭhair áśvaiḥ suvŕ̥tā ráthenā́ devā́n vakṣi ní ṣadehá hótā
10.070.04	a	ví prathatāṁ devájuṣṭaṁ tiraścā́ dīrgháṁ drāghmā́ surabhí bhūtv asmé
10.070.04	c	áheḷatā mánasā deva barhir índrajyeṣṭhām̐ uśató yakṣi devā́n
10.070.05	a	divó vā sā́nu spr̥śátā várīyaḥ pr̥thivyā́ vā mā́trayā ví śrayadhvam
10.070.05	c	uśatī́r dvāro mahinā́ mahádbhir deváṁ ráthaṁ rathayúr dhārayadhvam
10.070.06	a	devī́ divó duhitárā suśilpé uṣā́sānáktā sadatāṁ ní yónau
10.070.06	c	ā́ vāṁ devā́sa uśatī uśánta uraú sīdantu subhage upásthe
10.070.07	a	ūrdhvó grā́vā br̥hád agníḥ sámiddhaḥ priyā́ dhā́māny áditer upásthe
10.070.07	c	puróhitāv r̥tvijā yajñé asmín vidúṣṭarā dráviṇam ā́ yajethām
10.070.08	a	tísro devīr barhír idáṁ várīya ā́ sīdata cakr̥mā́ vaḥ syonám
10.070.08	c	manuṣvád yajñáṁ súdhitā havī́ṁṣī́ḷā devī́ ghr̥tápadī juṣanta
10.070.09	a	déva tvaṣṭar yád dha cārutvám ā́naḍ yád áṅgirasām ábhavaḥ sacābhū́ḥ
10.070.09	c	sá devā́nām pā́tha úpa prá vidvā́m̐ uśán yakṣi draviṇodaḥ surátnaḥ
10.070.10	a	vánaspate raśanáyā niyū́yā devā́nām pā́tha úpa vakṣi vidvā́n
10.070.10	c	svádāti deváḥ kr̥ṇávad dhavī́ṁṣy ávatāṁ dyā́vāpr̥thivī́ hávam me
10.070.11	a	ā́gne vaha váruṇam iṣṭáye na índraṁ divó marúto antárikṣāt
10.070.11	c	sī́dantu barhír víśva ā́ yájatrāḥ svā́hā devā́ amŕ̥tā mādayantām
10.071.01	a	bŕ̥haspate prathamáṁ vācó ágraṁ yát praírata nāmadhéyaṁ dádhānāḥ
10.071.01	c	yád eṣāṁ śréṣṭhaṁ yád ariprám ā́sīt preṇā́ tád eṣāṁ níhitaṁ gúhāvíḥ
10.071.02	a	sáktum iva títa .unā punánto yátra dhī́rā mánasā vā́cam ákrata
10.071.02	c	átrā sákhāyaḥ sakhyā́ni jānate bhadraíṣāṁ lakṣmī́r níhitā́dhi vācí
10.071.03	a	yajñéna vācáḥ padavī́yam āyan tā́m ánv avindann ŕ̥ṣiṣu práviṣṭām
10.071.03	c	tā́m ābhŕ̥tyā vy àdadhuḥ purutrā́ tā́ṁ saptá rebhā́ abhí sáṁ navante
10.071.04	a	utá tvaḥ páśyan ná dadarśa vā́cam utá tvaḥ śr̥ṇván ná śr̥ṇoty enām
10.071.04	c	utó tvasmai tanvàṁ ví sasre jāyéva pátya uśatī́ suvā́sāḥ
10.071.05	a	utá tvaṁ sakhyé sthirápītam āhur naínaṁ hinvanty ápi vā́jineṣu
10.071.05	c	ádhenvā carati māyáyaiṣá vā́caṁ śuśruvā́m̐ aphalā́m apuṣpā́m
10.071.06	a	yás tityā́ja sacivídaṁ sákhāyaṁ ná tásya vācy ápi bhāgó asti
10.071.06	c	yád īṁ śr̥ṇóty álakaṁ śr̥ṇoti nahí pravéda sukr̥tásya pánthām
10.071.07	a	akṣaṇvántaḥ kárṇavantaḥ sákhāyo manojavéṣv ásamā babhūvuḥ
10.071.07	c	ādaghnā́sa upakakṣā́sa u tve hradā́ iva snā́tvā u tve dadr̥śre
10.071.08	a	hr̥dā́ taṣṭéṣu mánaso javéṣu yád brāhmaṇā́ḥ saṁyájante sákhāyaḥ
10.071.08	c	átrā́ha tvaṁ ví jahur vedyā́bhir óhabrahmāṇo ví caranty u tve
10.071.09	a	imé yé nā́rvā́ṅ ná paráś cáranti ná brāhmaṇā́so ná sutékarāsaḥ
10.071.09	c	tá eté vā́cam abhipádya pāpáyā sirī́s tántraṁ tanvate áprajajñayaḥ
10.071.10	a	sárve nandanti yaśásā́gatena sabhāsāhéna sákhyā sákhāyaḥ
10.071.10	c	kilbiṣaspŕ̥t pituṣáṇir hy èṣām áraṁ hitó bhávati vā́jināya
10.071.11	a	r̥cā́ṁ tvaḥ póṣam āste pupuṣvā́n gāyatráṁ tvo gāyati śákvarīṣu
10.071.11	c	brahmā́ tvo vádati jātavidyā́ṁ yajñásya mā́trāṁ ví mimīta u tvaḥ
10.072.01	a	devā́nāṁ nú vayáṁ jā́nā prá vocāma vipanyáyā
10.072.01	c	ukthéṣu śasyámāneṣu yáḥ páśyād úttare yugé
10.072.02	a	bráhmaṇas pátir etā́ sáṁ karmā́ra ivādhamat
10.072.02	c	devā́nām pūrvyé yugé 'sataḥ sád ajāyata
10.072.03	a	devā́nāṁ yugé prathamé 'sataḥ sád ajāyata
10.072.03	c	tád ā́śā ánv ajāyanta tád uttānápadas pári
10.072.04	a	bhū́r jajña uttānápado bhuvá ā́śā ajāyanta
10.072.04	c	áditer dákṣo ajāyata dákṣād v áditiḥ pári
10.072.05	a	áditir hy ájaniṣṭa dákṣa yā́ duhitā́ táva
10.072.05	c	tā́ṁ devā́ ánv ajāyanta bhadrā́ amŕ̥tabandhavaḥ
10.072.06	a	yád devā adáḥ salilé súsaṁrabdhā átiṣṭhata
10.072.06	c	átrā vo nŕ̥tyatām iva tīvró reṇúr ápāyata
10.072.07	a	yád devā yátayo yathā bhúvanāny ápinvata
10.072.07	c	átrā samudrá ā́ gūḷhám ā́ sū́ryam ajabhartana
10.072.08	a	aṣṭaú putrā́so áditer yé jātā́s tanvàs pári
10.072.08	c	devā́m̐ úpa praít saptábhiḥ párā mārtāṇḍám āsyat
10.072.09	a	saptábhiḥ putraír áditir úpa praít pūrvyáṁ yugám
10.072.09	c	prajā́yai mr̥tyáve tvat púnar mārtāṇḍám ā́bharat
10.073.01	a	jániṣṭhā ugráḥ sáhase turā́ya mandrá ójiṣṭho bahulā́bhimānaḥ
10.073.01	c	ávardhann índram marútaś cid átra mātā́ yád vīráṁ dadhánad dhániṣṭhā
10.073.02	a	druhó níṣattā pr̥śanī́ cid évaiḥ purū́ śáṁsena vāvr̥dhuṣ ṭá índram
10.073.02	c	abhī́vr̥teva tā́ mahāpadéna dhvāntā́t prapitvā́d úd aranta gárbhāḥ
10.073.03	a	r̥ṣvā́ te pā́dā prá yáj jígāsy ávardhan vā́jā utá yé cid átra
10.073.03	c	tvám indra sālāvr̥kā́n sahásram āsán dadhiṣe aśvínā́ vavr̥tyāḥ
10.073.04	a	samanā́ tū́rṇir úpa yāsi yajñám ā́ nā́satyā sakhyā́ya vakṣi
10.073.04	c	vasā́vyām indra dhārayaḥ sahásrāśvínā śūra dadatur maghā́ni
10.073.05	a	mándamāna r̥tā́d ádhi prajā́yai sákhibhir índra iṣirébhir ártham
10.073.05	c	ā́bhir hí māyā́ úpa dásyum ā́gān míhaḥ prá tamrā́ avapat támāṁsi
10.073.06	a	sánāmānā cid dhvasayo ny àsmā ávāhann índra uṣáso yáthā́naḥ
10.073.06	c	r̥ṣvaír agachaḥ sákhibhir níkāmaiḥ sākám pratiṣṭhā́ hŕ̥dyā jaghantha
10.073.07	a	tváṁ jaghantha námucim makhasyúṁ dā́saṁ kr̥ṇvāná ŕ̥ṣaye vímāyam
10.073.07	c	tváṁ cakartha mánave syonā́n pathó devatrā́ñjaseva yā́nān
10.073.08	a	tvám etā́ni papriṣe ví nā́méśāna indra dadhiṣe gábhastau
10.073.08	c	ánu tvā devā́ḥ śávasā madanty upáribudhnān vanínaś cakartha
10.073.09	a	cakráṁ yád asyāpsv ā́ níṣattam utó tád asmai mádhv íc cachadyāt
10.073.09	c	pr̥thivyā́m átiṣitaṁ yád ū́dhaḥ páyo góṣv ádadhā óṣadhīṣu
10.073.10	a	áśvād iyāyéti yád vádanty ójaso jātám utá manya enam
10.073.10	c	manyór iyāya harmyéṣu tasthau yátaḥ prajajñá índro asya veda
10.073.11	a	váyaḥ suparṇā́ úpa sedur índram priyámedhā ŕ̥ṣayo nā́dhamānāḥ
10.073.11	c	ápa dhvāntám ūrṇuhí pūrdhí cákṣur mumugdhy àsmā́n nidháyeva baddhā́n
10.074.01	a	vásūnāṁ vā carkr̥ṣa íyakṣan dhiyā́ vā yajñaír vā ródasyoḥ
10.074.01	c	árvanto vā yé rayimántaḥ sātaú vanúṁ vā yé suśrúṇaṁ suśrúto dhúḥ
10.074.02	a	háva eṣām ásuro nakṣata dyā́ṁ śravasyatā́ mánasā niṁsata kṣā́m
10.074.02	c	cákṣāṇā yátra suvitā́ya devā́ dyaúr ná vā́rebhiḥ kr̥ṇávanta svaíḥ
10.074.03	a	iyám eṣām amŕ̥tānāṁ gī́ḥ sarvátātā yé kr̥páṇanta rátnam
10.074.03	c	dhíyaṁ ca yajñáṁ ca sā́dhantas té no dhāntu vasavyàm ásāmi
10.074.04	a	ā́ tát ta indrāyávaḥ panantābhí yá ūrváṁ gómantaṁ títr̥tsān
10.074.04	c	sakr̥tsvàṁ yé puruputrā́m mahī́ṁ sahásradhārām br̥hatī́ṁ dúdukṣan
10.074.05	a	śácīva índram ávase kr̥ṇudhvam ánānataṁ damáyantam pr̥tanyū́n
10.074.05	c	r̥bhukṣáṇam maghávānaṁ suvr̥ktím bhártā yó vájraṁ náryam purukṣúḥ
10.074.06	a	yád vāvā́na purutámam purāṣā́ḷ ā́ vr̥trahéndro nā́māny aprāḥ
10.074.06	c	áceti prāsáhas pátis túviṣmān yád īm uśmási kártave kárat tát
10.075.01	a	prá sú va āpo mahimā́nam uttamáṁ kārúr vocāti sádane vivásvataḥ
10.075.01	c	prá saptá sapta tredhā́ hí cakramúḥ prá sŕ̥tvarīṇām áti síndhur ójasā
10.075.02	a	prá te 'radad váruṇo yā́tave patháḥ síndho yád vā́jām̐ abhy ádravas tvám
10.075.02	c	bhū́myā ádhi pravátā yāsi sā́nunā yád eṣām ágraṁ jágatām irajyási
10.075.03	a	diví svanó yatate bhū́myopáry anantáṁ śúṣmam úd iyarti bhānúnā
10.075.03	c	abhrā́d iva prá stanayanti vr̥ṣṭáyaḥ síndhur yád éti vr̥ṣabhó ná róruvat
10.075.04	a	abhí tvā sindho śíśum ín ná mātáro vāśrā́ arṣanti páyaseva dhenávaḥ
10.075.04	c	rā́jeva yúdhvā nayasi tvám ít sícau yád āsām ágram pravátām ínakṣasi
10.075.05	a	imám me gaṅge yamune sarasvati śútudri stómaṁ sacatā páruṣṇy ā́
10.075.05	c	asiknyā́ marudvr̥dhe vitástayā́rjīkīye śr̥ṇuhy ā́ suṣómayā
10.075.06	a	tr̥ṣṭā́mayā prathamáṁ yā́tave sajū́ḥ susártvā rasáyā śvetyā́ tyā́
10.075.06	c	tváṁ sindho kúbhayā gomatī́ṁ krúmum mehatnvā́ saráthaṁ yā́bhir ī́yase
10.075.07	a	ŕ̥jīty énī rúśatī mahitvā́ pári jráyāṁsi bharate rájāṁsi
10.075.07	c	ádabdhā síndhur apásām apástamā́śvā ná citrā́ vápuṣīva darśatā́
10.075.08	a	sváśvā síndhuḥ suráthā suvā́sā hiraṇyáyī súkr̥tā vājínīvatī
10.075.08	c	ū́rṇāvatī yuvatíḥ sīlámāvaty utā́dhi vaste subhágā madhuvŕ̥dham
10.075.09	a	sukháṁ ráthaṁ yuyuje síndhur aśvínaṁ téna vā́jaṁ saniṣad asmínn ājaú
10.075.09	c	mahā́n hy àsya mahimā́ panasyáté 'dabdhasya sváyaśaso virapśínaḥ
10.076.01	a	ā́ va r̥ñjasa ūrjā́ṁ vyùṣṭiṣv índram marúto ródasī anaktana
10.076.01	c	ubhé yáthā no áhanī sacābhúvā sádaḥ sado varivasyā́ta udbhídā
10.076.02	a	tád u śréṣṭhaṁ sávanaṁ sunotanā́tyo ná hástayato ádriḥ sotári
10.076.02	c	vidád dhy àryó abhíbhūti paúṁsyam mahó rāyé cit tarute yád árvataḥ
10.076.03	a	tád íd dhy àsya sávanaṁ vivér apó yáthā purā́ mánave gātúm áśret
10.076.03	c	góarṇasi tvāṣṭré áśvanirṇiji prém adhvaréṣv adhvarā́m̐ aśiśrayuḥ
10.076.04	a	ápa hata rakṣáso bhaṅgurā́vata skabhāyáta nírr̥tiṁ sédhatā́matim
10.076.04	c	ā́ no rayíṁ sárvavīraṁ sunotana devāvyàm bharata ślókam adrayaḥ
10.076.05	a	diváś cid ā́ vó 'mavattarebhyo vibhvánā cid āśvàpastarebhyaḥ
10.076.05	c	vāyóś cid ā́ sómarabhastarebhyo 'gnéś cid arca pitukŕ̥ttarebhyaḥ
10.076.06	a	bhurántu no yaśásaḥ sótv ándhaso grā́vāṇo vācā́ divítā divítmatā
10.076.06	c	náro yátra duhaté kā́myam mádhv āghoṣáyanto abhíto mithastúraḥ
10.076.07	a	sunvánti sómaṁ rathirā́so ádrayo nír asya rásaṁ gavíṣo duhanti té
10.076.07	c	duhánty ū́dhar upasécanāya káṁ náro havyā́ ná marjayanta āsábhiḥ
10.076.08	a	eté naraḥ svápaso abhūtana yá índrāya sunuthá sómam adrayaḥ
10.076.08	c	vāmáṁ vāmaṁ vo divyā́ya dhā́mne vásu vasu vaḥ pā́rthivāya sunvaté
10.077.01	a	abhraprúṣo ná vācā́ pruṣā vásu havíṣmanto ná yajñā́ vijānúṣaḥ
10.077.01	c	sumā́rutaṁ ná brahmā́ṇam arháse gaṇám astoṣy eṣāṁ ná śobháse
10.077.02	a	śriyé máryāso añjī́m̐r akr̥ṇvata sumā́rutaṁ ná pūrvī́r áti kṣápaḥ
10.077.02	c	divás putrā́sa étā ná yetira ādityā́sas té akrā́ ná vāvr̥dhuḥ
10.077.03	a	prá yé diváḥ pr̥thivyā́ ná barháṇā tmánā riricré abhrā́n ná sū́ryaḥ
10.077.03	c	pā́jasvanto ná vīrā́ḥ panasyávo riśā́daso ná máryā abhídyavaḥ
10.077.04	a	yuṣmā́kam budhné apā́ṁ ná yā́mani vithuryáti ná mahī́ śratharyáti
10.077.04	c	viśvápsur yajñó arvā́g ayáṁ sú vaḥ práyasvanto ná satrā́ca ā́ gata
10.077.05	a	yūyáṁ dhūrṣú prayújo ná raśmíbhir jyótiṣmanto ná bhāsā́ vyùṣṭiṣu
10.077.05	c	śyenā́so ná sváyaśaso riśā́dasaḥ pravā́so ná prásitāsaḥ pariprúṣaḥ
10.077.06	a	prá yád váhadhve marutaḥ parākā́d yūyám maháḥ saṁváraṇasya vásvaḥ
10.077.06	c	vidānā́so vasavo rā́dhyasyārā́c cid dvéṣaḥ sanutár yuyota
10.077.07	a	yá udŕ̥ci yajñé adhvareṣṭhā́ marúdbhyo ná mā́nuṣo dádāśat
10.077.07	c	revát sá váyo dadhate suvī́raṁ sá devā́nām ápi gopīthé astu
10.077.08	a	té hí yajñéṣu yajñíyāsa ū́mā ādityéna nā́mnā śámbhaviṣṭhāḥ
10.077.08	c	té no 'vantu rathatū́r manīṣā́m maháś ca yā́mann adhvaré cakānā́ḥ
10.078.01	a	víprāso ná mánmabhiḥ svādhyò devāvyò ná yajñaíḥ svápnasaḥ
10.078.01	c	rā́jāno ná citrā́ḥ susaṁdŕ̥śaḥ kṣitīnā́ṁ ná máryā arepásaḥ
10.078.02	a	agnír ná yé bhrā́jasā rukmávakṣaso vā́tāso ná svayújaḥ sadyáūtayaḥ
10.078.02	c	prajñātā́ro ná jyéṣṭhāḥ sunītáyaḥ suśármāṇo ná sómā r̥táṁ yaté
10.078.03	a	vā́tāso ná yé dhúnayo jigatnávo 'gnīnā́ṁ ná jihvā́ virokíṇaḥ
10.078.03	c	vármaṇvanto ná yodhā́ḥ śímīvantaḥ pitr̥r̥ṇā́ṁ ná śáṁsāḥ surātáyaḥ
10.078.04	a	ráthānāṁ ná yè 'rā́ḥ sánābhayo jigīvā́ṁso ná śū́rā abhídyavaḥ
10.078.04	c	vareyávo ná máryā ghr̥taprúṣo 'bhisvartā́ro arkáṁ ná suṣṭúbhaḥ
10.078.05	a	áśvāso ná yé jyéṣṭhāsa āśávo didhiṣávo ná rathyàḥ sudā́navaḥ
10.078.05	c	ā́po ná nimnaír udábhir jigatnávo viśvárūpā áṅgiraso ná sā́mabhiḥ
10.078.06	a	grā́vāṇo ná sūráyaḥ síndhumātara ādardirā́so ádrayo ná viśváhā
10.078.06	c	śiśū́lā ná krīḷáyaḥ sumātáro mahāgrāmó ná yā́mann utá tviṣā́
10.078.07	a	uṣásāṁ ná ketávo 'dhvaraśríyaḥ śubhaṁyávo nā́ñjíbhir vy àśvitan
10.078.07	c	síndhavo ná yayíyo bhrā́jadr̥ṣṭayaḥ parāváto ná yójanāni mamire
10.078.08	a	subhāgā́n no devāḥ kr̥ṇutā surátnān asmā́n stotr̥ŕ̥n maruto vāvr̥dhānā́ḥ
10.078.08	c	ádhi stotrásya sakhyásya gāta sanā́d dhí vo ratnadhéyāni sánti
10.079.01	a	ápaśyam asya maható mahitvám ámartyasya mártyāsu vikṣú
10.079.01	c	nā́nā hánū víbhr̥te sám bharete ásinvatī bápsatī bhū́ry attaḥ
10.079.02	a	gúhā śíro níhitam ŕ̥dhag akṣī́ ásinvann atti jihváyā vánāni
10.079.02	c	átrāṇy asmai paḍbhíḥ sám bharanty uttānáhastā námasā́dhi vikṣú
10.079.03	a	prá mātúḥ prataráṁ gúhyam ichán kumāró ná vīrúdhaḥ sarpad urvī́ḥ
10.079.03	c	sasáṁ ná pakvám avidac chucántaṁ ririhvā́ṁsaṁ ripá upásthe antáḥ
10.079.04	a	tád vām r̥táṁ rodasī prá bravīmi jā́yamāno mātárā gárbho atti
10.079.04	c	nā́háṁ devásya mártyaś ciketāgnír aṅgá vícetāḥ sá prácetāḥ
10.079.05	a	yó asmā ánnaṁ tr̥ṣv āā̀dádhāty ā́jyair ghr̥taír juhóti púṣyati
10.079.05	c	tásmai sahásram akṣábhir ví cakṣé 'gne viśvátaḥ pratyáṅṅ asi tvám
10.079.06	a	kíṁ devéṣu tyája énaś cakarthā́gne pr̥chā́mi nú tvā́m ávidvān
10.079.06	c	ákrīḷan krī́ḷan hárir áttave 'dán ví parvaśáś cakarta gā́m ivāsíḥ
10.079.07	a	víṣūco áśvān yuyuje vanejā́ ŕ̥jītibhī raśanā́bhir gr̥bhītā́n
10.079.07	c	cakṣadé mitró vásubhiḥ sújātaḥ sám ānr̥dhe párvabhir vāvr̥dhānáḥ
10.080.01	a	agníḥ sáptiṁ vājambharáṁ dadāty agnír vīráṁ śrútyaṁ karmaniṣṭhā́m
10.080.01	c	agnī́ ródasī ví carat samañjánn agnír nā́rīṁ vīrákukṣim púraṁdhim
10.080.02	a	agnér ápnasaḥ samíd astu bhadrā́gnír mahī́ ródasī ā́ viveśa
10.080.02	c	agnír ékaṁ codayat samátsv agnír vr̥trā́ṇi dayate purū́ṇi
10.080.03	a	agnír ha tyáṁ járataḥ kárṇam āvāgnír adbhyó nír adahaj járūtham
10.080.03	c	agnír átriṁ gharmá uruṣyad antár agnír nr̥médham prajáyāsr̥jat sám
10.080.04	a	agnír dād dráviṇaṁ vīrápeśā agnír ŕ̥ṣiṁ yáḥ sahásrā sanóti
10.080.04	c	agnír diví havyám ā́ tatānāgnér dhā́māni víbhr̥tā purutrā́
10.080.05	a	agním ukthaír ŕ̥ṣayo ví hvayante 'gníṁ náro yā́mani bādhitā́saḥ
10.080.05	c	agníṁ váyo antárikṣe pátanto 'gníḥ sahásrā pári yāti gónām
10.080.06	a	agníṁ víśa īḷate mā́nuṣīr yā́ agním mánuṣo náhuṣo ví jātā́ḥ
10.080.06	c	agnír gā́ndharvīm pathyāā̀m r̥tásyāgnér gávyūtir ghr̥tá ā́ níṣattā
10.080.07	a	agnáye bráhma r̥bhávas tatakṣur agním mahā́m avocāmā suvr̥ktím
10.080.07	c	ágne prā́va jaritā́raṁ yaviṣṭhā́gne máhi dráviṇam ā́ yajasva
10.081.01	a	yá imā́ víśvā bhúvanāni júhvad ŕ̥ṣir hótā ny ásīdat pitā́ naḥ
10.081.01	c	sá āśíṣā dráviṇam ichámānaḥ prathamachád ávarām̐ ā́ viveśa
10.081.02	a	kíṁ svid āsīd adhiṣṭhā́nam ārámbhaṇaṁ katamát svit kathā́sīt
10.081.02	c	yáto bhū́miṁ janáyan viśvákarmā ví dyā́m aúrṇon mahinā́ viśvácakṣāḥ
10.081.03	a	viśvátaścakṣur utá viśvátomukho viśvátobāhur utá viśvátaspāt
10.081.03	c	sám bāhúbhyāṁ dhámati sám pátatrair dyā́vābhū́mī janáyan devá ékaḥ
10.081.04	a	kíṁ svid vánaṁ ká u sá vr̥kṣá āsa yáto dyā́vāpr̥thivī́ niṣṭatakṣúḥ
10.081.04	c	mánīṣiṇo mánasā pr̥chátéd u tád yád adhyátiṣṭhad bhúvanāni dhāráyan
10.081.05	a	yā́ te dhā́māni paramā́ṇi yā́vamā́ yā́ madhyamā́ viśvakarmann utémā́
10.081.05	c	śíkṣā sákhibhyo havíṣi svadhāvaḥ svayáṁ yajasva tanvàṁ vr̥dhānáḥ
10.081.06	a	víśvakarman havíṣā vāvr̥dhānáḥ svayáṁ yajasva pr̥thivī́m utá dyā́m
10.081.06	c	múhyantv anyé abhíto jánāsa ihā́smā́kam maghávā sūrír astu
10.081.07	a	vācás pátiṁ viśvákarmāṇam ūtáye manojúvaṁ vā́je adyā́ huvema
10.081.07	c	sá no víśvāni hávanāni joṣad viśváśambhūr ávase sādhúkarmā
10.082.01	a	cákṣuṣaḥ pitā́ mánasā hí dhī́ro ghr̥tám ene ajanan nánnamāne
10.082.01	c	yadéd ántā ádadr̥hanta pū́rva ā́d íd dyā́vāpr̥thivī́ aprathetām
10.082.02	a	viśvákarmā vímanā ā́d víhāyā dhātā́ vidhātā́ paramótá saṁdŕ̥k
10.082.02	c	téṣām iṣṭā́ni sám iṣā́ madanti yátrā saptar̥ṣī́n pará ékam āhúḥ
10.082.03	a	yó naḥ pitā́ janitā́ yó vidhātā́ dhā́māni véda bhúvanāni víśvā
10.082.03	c	yó devā́nāṁ nāmadhā́ éka evá táṁ sampraśnám bhúvanā yanty anyā́
10.082.04	a	tá ā́yajanta dráviṇaṁ sám asmā ŕ̥ṣayaḥ pū́rve jaritā́ro ná bhūnā́
10.082.04	c	asū́rte sū́rte rájasi niṣatté yé bhūtā́ni samákr̥ṇvann imā́ni
10.082.05	a	paró divā́ pará enā́ pr̥thivyā́ paró devébhir ásurair yád ásti
10.082.05	c	káṁ svid gárbham prathamáṁ dadhra ā́po yátra devā́ḥ samápaśyanta víśve
10.082.06	a	tám íd gárbham prathamáṁ dadhra ā́po yátra devā́ḥ samágachanta víśve
10.082.06	c	ajásya nā́bhāv ádhy ékam árpitaṁ yásmin víśvāni bhúvanāni tasthúḥ
10.082.07	a	ná táṁ vidātha yá imā́ jajā́nānyád yuṣmā́kam ántaram babhūva
10.082.07	c	nīhāréṇa prā́vr̥tā jálpyā cāsutŕ̥pa ukthaśā́saś caranti
10.083.01	a	yás te manyó 'vidhad vajra sāyaka sáha ójaḥ puṣyati víśvam ānuṣák
10.083.01	c	sāhyā́ma dā́sam ā́ryaṁ tváyā yujā́ sáhaskr̥tena sáhasā sáhasvatā
10.083.02	a	manyúr índro manyúr evā́sa devó manyúr hótā váruṇo jātávedāḥ
10.083.02	c	manyúṁ víśa īḷate mā́nuṣīr yā́ḥ pāhí no manyo tápasā sajóṣāḥ
10.083.03	a	abhīā̀hi manyo tavásas távīyān tápasā yujā́ ví jahi śátrūn
10.083.03	c	amitrahā́ vr̥trahā́ dasyuhā́ ca víśvā vásūny ā́ bharā tváṁ naḥ
10.083.04	a	tváṁ hí manyo abhíbhūtyojāḥ svayambhū́r bhā́mo abhimātiṣāháḥ
10.083.04	c	viśvácarṣaṇiḥ sáhuriḥ sáhāvān asmā́sv ójaḥ pŕ̥tanāsu dhehi
10.083.05	a	abhāgáḥ sánn ápa páreto asmi táva krátvā taviṣásya pracetaḥ
10.083.05	c	táṁ tvā manyo akratúr jihīḷāháṁ svā́ tanū́r baladéyāya méhi
10.083.06	a	ayáṁ te asmy úpa méhy arvā́ṅ pratīcīnáḥ sahure viśvadhāyaḥ
10.083.06	c	mányo vajrinn abhí mā́m ā́ vavr̥tsva hánāva dásyūm̐r utá bodhy āpéḥ
10.083.07	a	abhí préhi dakṣiṇató bhavā mé 'dhā vr̥trā́ṇi jaṅghanāva bhū́ri
10.083.07	c	juhómi te dharúṇam mádhvo ágram ubhā́ upāṁśú prathamā́ pibāva
10.084.01	a	tváyā manyo sarátham ārujánto hárṣamāṇāso dhr̥ṣitā́ marutvaḥ
10.084.01	c	tigméṣava ā́yudhā saṁśíśānā abhí prá yantu náro agnírūpāḥ
10.084.02	a	agnír iva manyo tviṣitáḥ sahasva senānī́r naḥ sahure hūtá edhi
10.084.02	c	hatvā́ya śátrūn ví bhajasva véda ójo mímāno ví mŕ̥dho nudasva
10.084.03	a	sáhasva manyo abhímātim asmé ruján mr̥ṇán pramr̥ṇán préhi śátrūn
10.084.03	c	ugráṁ te pā́jo nanv ā́ rurudhre vaśī́ váśaṁ nayasa ekaja tvám
10.084.04	a	éko bahūnā́m asi manyav īḷitó víśaṁ viśaṁ yudháye sáṁ śiśādhi
10.084.04	c	ákr̥ttaruk tváyā yujā́ vayáṁ dyumántaṁ ghóṣaṁ vijayā́ya kr̥ṇmahe
10.084.05	a	vijeṣakŕ̥d índra ivānavabravò 'smā́kam manyo adhipā́ bhavehá
10.084.05	c	priyáṁ te nā́ma sahure gr̥ṇīmasi vidmā́ tám útsaṁ yáta ābabhū́tha
10.084.06	a	ā́bhūtyā sahajā́ vajra sāyaka sáho bibharṣy abhibhūta úttaram
10.084.06	c	krátvā no manyo sahá medy èdhi mahādhanásya puruhūta saṁsŕ̥ji
10.084.07	a	sáṁsr̥ṣṭaṁ dhánam ubháyaṁ samā́kr̥tam asmábhyaṁ dattāṁ váruṇaś ca manyúḥ
10.084.07	c	bhíyaṁ dádhānā hŕ̥dayeṣu śátravaḥ párājitāso ápa ní layantām
10.085.01	a	satyénóttabhitā bhū́miḥ sū́ryeṇóttabhitā dyaúḥ
10.085.01	c	r̥ténādityā́s tiṣṭhanti diví sómo ádhi śritáḥ
10.085.02	a	sómenādityā́ balínaḥ sómena pr̥thivī́ mahī́
10.085.02	c	átho nákṣatrāṇām eṣā́m upásthe sóma ā́hitaḥ
10.085.03	a	sómam manyate papivā́n yát sampiṁṣánty óṣadhim
10.085.03	c	sómaṁ yám brahmā́ṇo vidúr ná tásyāśnāti káś caná
10.085.04	a	āchádvidhānair gupitó bā́rhataiḥ soma rakṣitáḥ
10.085.04	c	grā́vṇām íc chr̥ṇván tiṣṭhasi ná te aśnāti pā́rthivaḥ
10.085.05	a	yát tvā deva prapíbanti táta ā́ pyāyase púnaḥ
10.085.05	c	vāyúḥ sómasya rakṣitā́ sámānām mā́sa ā́kr̥tiḥ
10.085.06	a	raíbhy āsīd anudéyī nārāśaṁsī́ nyócanī
10.085.06	c	sūryā́yā bhadrám íd vā́so gā́thayaiti páriṣkr̥tam
10.085.07	a	cíttir ā upabárhaṇaṁ cákṣur ā abhyáñjanam
10.085.07	c	dyaúr bhū́miḥ kóśa āsīd yád áyāt sūryā́ pátim
10.085.08	a	stómā āsan pratidháyaḥ kurī́raṁ chánda opaśáḥ
10.085.08	c	sūryā́yā aśvínā varā́gnír āsīt purogaváḥ
10.085.09	a	sómo vadhūyúr abhavad aśvínāstām ubhā́ varā́
10.085.09	c	sūryā́ṁ yát pátye śáṁsantīm mánasā savitā́dadāt
10.085.10	a	máno asyā ána āsīd dyaúr āsīd utá chadíḥ
10.085.10	c	śukrā́v anaḍvā́hāv āstāṁ yád áyāt sūryā́ gr̥hám
10.085.11	a	r̥ksāmā́bhyām abhíhitau gā́vau te sāmanā́v itaḥ
10.085.11	c	śrótraṁ te cakré āstāṁ diví pánthāś carācāráḥ
10.085.12	a	śúcī te cakré yātyā́ vyānó ákṣa ā́hataḥ
10.085.12	c	áno manasmáyaṁ sūryā́rohat prayatī́ pátim
10.085.13	a	sūryā́yā vahatúḥ prā́gāt savitā́ yám avā́sr̥jat
10.085.13	c	aghā́su hanyante gā́vó 'rjunyoḥ páry uhyate
10.085.14	a	yád aśvinā pr̥chámānāv áyātaṁ tricakréṇa vahatúṁ sūryā́yāḥ
10.085.14	c	víśve devā́ ánu tád vām ajānan putráḥ pitárāv avr̥ṇīta pūṣā́
10.085.15	a	yád áyātaṁ śubhas patī vareyáṁ sūryā́m úpa
10.085.15	c	kvaíkaṁ cakráṁ vām āsīt kvà deṣṭrā́ya tasthathuḥ
10.085.16	a	dvé te cakré sūrye brahmā́ṇa r̥tuthā́ viduḥ
10.085.16	c	áthaíkaṁ cakráṁ yád gúhā tád addhātáya íd viduḥ
10.085.17	a	sūryā́yai devébhyo mitrā́ya váruṇāya ca
10.085.17	c	yé bhūtásya prácetasa idáṁ tébhyo 'karaṁ námaḥ
10.085.18	a	pūrvāparáṁ carato māyáyaitaú śíśū krī́ḷantau pári yāto adhvarám
10.085.18	c	víśvāny anyó bhúvanābhicáṣṭa r̥tū́m̐r anyó vidádhaj jāyate púnaḥ
10.085.19	a	návo navo bhavati jā́yamānó 'hnāṁ ketúr uṣásām ety ágram
10.085.19	c	bhāgáṁ devébhyo ví dadhāty āyán prá candrámās tirate dīrghám ā́yuḥ
10.085.20	a	sukiṁśukáṁ śalmalíṁ viśvárūpaṁ híraṇyavarṇaṁ suvŕ̥taṁ sucakrám
10.085.20	c	ā́ roha sūrye amŕ̥tasya lokáṁ syonám pátye vahatúṁ kr̥ṇuṣva
10.085.21	a	úd īrṣvā́taḥ pátivatī hy èṣā́ viśvā́vasuṁ námasā gīrbhír īḷe
10.085.21	c	anyā́m icha pitr̥ṣádaṁ vyàktāṁ sá te bhāgó janúṣā tásya viddhi
10.085.22	a	úd īrṣvā́to viśvāvaso námaseḷā mahe tvā
10.085.22	c	anyā́m icha prapharvyàṁ sáṁ jāyā́m pátyā sr̥ja
10.085.23	a	anr̥kṣarā́ r̥jávaḥ santu pánthā yébhiḥ sákhāyo yánti no vareyám
10.085.23	c	sám aryamā́ sám bhágo no ninīyāt sáṁ jāspatyáṁ suyámam astu devāḥ
10.085.24	a	prá tvā muñcāmi váruṇasya pā́śād yéna tvā́badhnāt savitā́ suśévaḥ
10.085.24	c	r̥tásya yónau sukr̥tásya loké 'riṣṭāṁ tvā sahá pátyā dadhāmi
10.085.25	a	prétó muñcā́mi nā́mútaḥ subaddhā́m amútas karam
10.085.25	c	yátheyám indra mīḍhvaḥ suputrā́ subhágā́sati
10.085.26	a	pūṣā́ tvetó nayatu hastagŕ̥hyāśvínā tvā prá vahatāṁ ráthena
10.085.26	c	gr̥hā́n gacha gr̥hápatnī yáthā́so vaśínī tváṁ vidátham ā́ vadāsi
10.085.27	a	ihá priyám prajáyā te sám r̥dhyatām asmín gr̥hé gā́rhapatyāya jāgr̥hi
10.085.27	c	enā́ pátyā tanvàṁ sáṁ sr̥jasvā́dhā jívrī vidátham ā́ vadāthaḥ
10.085.28	a	nīlalohitám bhavati kr̥tyā́saktír vy àjyate
10.085.28	c	édhante asyā jñātáyaḥ pátir bandhéṣu badhyate
10.085.29	a	párā dehi śāmulyàm brahmábhyo ví bhajā vásu
10.085.29	c	kr̥tyaíṣā́ padvátī bhūtvy ā́ jāyā́ viśate pátim
10.085.30	a	aśrīrā́ tanū́r bhavati rúśatī pāpáyāmuyā́
10.085.30	c	pátir yád vadhvò vā́sasā svám áṅgam abhidhítsate
10.085.31	a	yé vadhvàś candráṁ vahatúṁ yákṣmā yánti jánād ánu
10.085.31	c	púnas tā́n yajñíyā devā́ náyantu yáta ā́gatāḥ
10.085.32	a	mā́ vidan paripanthíno yá āsī́danti dámpatī
10.085.32	c	sugébhir durgám átītām ápa drāntv árātayaḥ
10.085.33	a	sumaṅgalī́r iyáṁ vadhū́r imā́ṁ saméta páśyata
10.085.33	c	saúbhāgyam asyai dattvā́yā́thā́staṁ ví páretana
10.085.34	a	tr̥ṣṭám etát káṭukam etád apāṣṭhávad viṣávan naítád áttave
10.085.34	c	sūryā́ṁ yó brahmā́ vidyā́t sá íd vā́dhūyam arhati
10.085.35	a	āśásanaṁ viśásanam átho adhivikártanam
10.085.35	c	sūryā́yāḥ paśya rūpā́ṇi tā́ni brahmā́ tú śundhati
10.085.36	a	gr̥bhṇā́mi te saubhagatvā́ya hástam máyā pátyā jarádaṣṭir yáthā́saḥ
10.085.36	c	bhágo aryamā́ savitā́ púraṁdhir máhyaṁ tvādur gā́rhapatyāya devā́ḥ
10.085.37	a	tā́m pūṣañ chivátamām érayasva yásyām bī́jam manuṣyāā̀ vápanti
10.085.37	c	yā́ na ūrū́ uśatī́ viśráyāte yásyām uśántaḥ prahárāma śépam
10.085.38	a	túbhyam ágre páry avahan sūryā́ṁ vahatúnā sahá
10.085.38	c	púnaḥ pátibhyo jāyā́ṁ dā́ agne prajáyā sahá
10.085.39	a	púnaḥ pátnīm agnír adād ā́yuṣā sahá várcasā
10.085.39	c	dīrghā́yur asyā yáḥ pátir jī́vāti śarádaḥ śatám
10.085.40	a	sómaḥ prathamó vivide gandharvó vivida úttaraḥ
10.085.40	c	tr̥tī́yo agníṣ ṭe pátis turī́yas te manuṣyajā́ḥ
10.085.41	a	sómo dadad gandharvā́ya gandharvó dadad agnáye
10.085.41	c	rayíṁ ca putrā́ṁś cādād agnír máhyam átho imā́m
10.085.42	a	ihaívá stam mā́ ví yauṣṭaṁ víśvam ā́yur vy àśnutam
10.085.42	c	krī́ḷantau putraír náptr̥bhir módamānau své gr̥hé
10.085.43	a	ā́ naḥ prajā́ṁ janayatu prajā́patir ājarasā́ya sám anaktv aryamā́
10.085.43	c	ádurmaṅgalīḥ patilokám ā́ viśa śáṁ no bhava dvipáde śáṁ cátuṣpade
10.085.44	a	ághoracakṣur ápatighny edhi śivā́ paśúbhyaḥ sumánāḥ suvárcāḥ
10.085.44	c	vīrasū́r devákāmā syonā́ śáṁ no bhava dvipáde śáṁ cátuṣpade
10.085.45	a	imā́ṁ tvám indra mīḍhvaḥ suputrā́ṁ subhágāṁ kr̥ṇu
10.085.45	c	dáśāsyām putrā́n ā́ dhehi pátim ekādaśáṁ kr̥dhi
10.085.46	a	samrā́jñī śváśure bhava samrā́jñī śvaśrvā́m bhava
10.085.46	c	nánāndari samrā́jñī bhava samrā́jñī ádhi devŕ̥ṣu
10.085.47	a	sám añjantu víśve devā́ḥ sám ā́po hŕ̥dayāni nau
10.085.47	c	sám mātaríśvā sáṁ dhātā́ sám u déṣṭrī dadhātu nau
10.086.01	a	ví hí sótor ásr̥kṣata néndraṁ devám amaṁsata
10.086.01	c	yátrā́madad vr̥ṣā́kapir aryáḥ puṣṭéṣu mátsakhā víśvasmād índra úttaraḥ
10.086.02	a	párā hīā̀ndra dhā́vasi vr̥ṣā́kaper áti vyáthiḥ
10.086.02	c	nó áha prá vindasy anyátra sómapītaye víśvasmād índra úttaraḥ
10.086.03	a	kím ayáṁ tvā́ṁ vr̥ṣā́kapiś cakā́ra hárito mr̥gáḥ
10.086.03	c	yásmā irasyásī́d u nv àryó vā puṣṭimád vásu víśvasmād índra úttaraḥ
10.086.04	a	yám imáṁ tváṁ vr̥ṣā́kapim priyám indrābhirákṣasi
10.086.04	c	śvā́ nv àsya jambhiṣad ápi kárṇe varāhayúr víśvasmād índra úttaraḥ
10.086.05	a	priyā́ taṣṭā́ni me kapír vyàktā vy àdūduṣat
10.086.05	c	śíro nv àsya rāviṣaṁ ná sugáṁ duṣkŕ̥te bhuvaṁ víśvasmād índra úttaraḥ
10.086.06	a	ná mát strī́ subhasáttarā ná suyā́śutarā bhuvat
10.086.06	c	ná mát práticyavīyasī ná sákthy údyamīyasī víśvasmād índra úttaraḥ
10.086.07	a	uvé amba sulābhike yáthevāṅgá bhaviṣyáti
10.086.07	c	bhasán me amba sákthi me śíro me vīā̀va hr̥ṣyati víśvasmād índra úttaraḥ
10.086.08	a	kíṁ subāho svaṅgure pŕ̥thuṣṭo pŕ̥thujāghane
10.086.08	c	kíṁ śūrapatni nas tvám abhy àmīṣi vr̥ṣā́kapiṁ víśvasmād índra úttaraḥ
10.086.09	a	avī́rām iva mā́m ayáṁ śarā́rur abhí manyate
10.086.09	c	utā́hám asmi vīríṇī́ndrapatnī marútsakhā víśvasmād índra úttaraḥ
10.086.10	a	saṁhotráṁ sma purā́ nā́rī sámanaṁ vā́va gachati
10.086.10	c	vedhā́ r̥tásya vīríṇī́ndrapatnī mahīyate víśvasmād índra úttaraḥ
10.086.11	a	indrāṇī́m āsú nā́riṣu subhágām ahám aśravam
10.086.11	c	nahy àsyā aparáṁ caná jarásā márate pátir víśvasmād índra úttaraḥ
10.086.12	a	nā́hám indrāṇi rāraṇa sákhyur vr̥ṣā́kaper r̥té
10.086.12	c	yásyedám ápyaṁ havíḥ priyáṁ devéṣu gáchati víśvasmād índra úttaraḥ
10.086.13	a	vŕ̥ṣākapāyi révati súputra ā́d u súsnuṣe
10.086.13	c	ghásat ta índra ukṣáṇaḥ priyáṁ kācitkaráṁ havír víśvasmād índra úttaraḥ
10.086.14	a	ukṣṇó hí me páñcadaśa sākám pácanti viṁśatím
10.086.14	c	utā́hám admi pī́va íd ubhā́ kukṣī́ pr̥ṇanti me víśvasmād índra úttaraḥ
10.086.15	a	vr̥ṣabhó ná tigmáśr̥ṅgo 'ntár yūthéṣu róruvat
10.086.15	c	manthás ta indra śáṁ hr̥dé yáṁ te sunóti bhāvayúr víśvasmād índra úttaraḥ
10.086.16	a	ná séśe yásya rámbate 'ntarā́ sakthyāā̀ kápr̥t
10.086.16	c	séd īśe yásya romaśáṁ niṣedúṣo vijŕ̥mbhate víśvasmād índra úttaraḥ
10.086.17	a	ná séśe yásya romaśáṁ niṣedúṣo vijŕ̥mbhate
10.086.17	c	séd īśe yásya rámbate 'ntarā́ sakthyāā̀ kápr̥d víśvasmād índra úttaraḥ
10.086.18	a	ayám indra vr̥ṣā́kapiḥ párasvantaṁ hatáṁ vidat
10.086.18	c	asíṁ sūnā́ṁ návaṁ carúm ā́d édhasyā́na ā́citaṁ víśvasmād índra úttaraḥ
10.086.19	a	ayám emi vicā́kaśad vicinván dā́sam ā́ryam
10.086.19	c	píbāmi pākasútvano 'bhí dhī́ram acākaśaṁ víśvasmād índra úttaraḥ
10.086.20	a	dhánva ca yát kr̥ntátraṁ ca káti svit tā́ ví yójanā
10.086.20	c	nédīyaso vr̥ṣākapé 'stam éhi gr̥hā́m̐ úpa víśvasmād índra úttaraḥ
10.086.21	a	púnar éhi vr̥ṣākape suvitā́ kalpayāvahai
10.086.21	c	yá eṣá svapnanáṁśanó 'stam éṣi pathā́ púnar víśvasmād índra úttaraḥ
10.086.22	a	yád údañco vr̥ṣākape gr̥hám indrā́jagantana
10.086.22	c	kvà syá pulvaghó mr̥gáḥ kám agañ janayópano víśvasmād índra úttaraḥ
10.086.23	a	párśur ha nā́ma mānavī́ sākáṁ sasūva viṁśatím
10.086.23	c	bhadrám bhala tyásyā abhūd yásyā udáram ā́mayad víśvasmād índra úttaraḥ
10.087.01	a	rakṣoháṇaṁ vājínam ā́ jigharmi mitrám práthiṣṭham úpa yāmi śárma
10.087.01	c	śíśāno agníḥ krátubhiḥ sámiddhaḥ sá no dívā sá riṣáḥ pātu náktam
10.087.02	a	áyodaṁṣṭro arcíṣā yātudhā́nān úpa spr̥śa jātavedaḥ sámiddhaḥ
10.087.02	c	ā́ jihváyā mū́radevān rabhasva kravyā́do vr̥ktvy ápi dhatsvāsán
10.087.03	a	ubhóbhayāvinn úpa dhehi dáṁṣṭrā hiṁsráḥ śíśānó 'varam páraṁ ca
10.087.03	c	utā́ntárikṣe pári yāhi rājañ jámbhaiḥ sáṁ dhehy abhí yātudhā́nān
10.087.04	a	yajñaír íṣūḥ saṁnámamāno agne vācā́ śalyā́m̐ aśánibhir dihānáḥ
10.087.04	c	tā́bhir vidhya hŕ̥daye yātudhā́nān pratīcó bāhū́n práti bhaṅdhy eṣām
10.087.05	a	ágne tvácaṁ yātudhā́nasya bhindhi hiṁsrā́śánir hárasā hantv enam
10.087.05	c	prá párvāṇi jātavedaḥ śr̥ṇīhi kravyā́t kraviṣṇúr ví cinotu vr̥kṇám
10.087.06	a	yátredā́nīm páśyasi jātavedas tíṣṭhantam agna utá vā cárantam
10.087.06	c	yád vāntárikṣe pathíbhiḥ pátantaṁ tám ástā vidhya śárvā śíśānaḥ
10.087.07	a	utā́labdhaṁ spr̥ṇuhi jātaveda ālebhānā́d r̥ṣṭíbhir yātudhā́nāt
10.087.07	c	ágne pū́rvo ní jahi śóśucāna āmā́daḥ kṣvíṅkās tám adantv énīḥ
10.087.08	a	ihá prá brūhi yatamáḥ só agne yó yātudhā́no yá idáṁ kr̥ṇóti
10.087.08	c	tám ā́ rabhasva samídhā yaviṣṭha nr̥cákṣasaś cákṣuṣe randhayainam
10.087.09	a	tīkṣṇénāgne cákṣuṣā rakṣa yajñám prā́ñcaṁ vásubhyaḥ prá ṇaya pracetaḥ
10.087.09	c	hiṁsráṁ rákṣāṁsy abhí śóśucānam mā́ tvā dabhan yātudhā́nā nr̥cakṣaḥ
10.087.10	a	nr̥cákṣā rákṣaḥ pári paśya vikṣú tásya trī́ṇi práti śr̥ṇīhy ágrā
10.087.10	c	tásyāgne pr̥ṣṭī́r hárasā śr̥ṇīhi tredhā́ mū́laṁ yātudhā́nasya vr̥śca
10.087.11	a	trír yātudhā́naḥ prásitiṁ ta etv r̥táṁ yó agne ánr̥tena hánti
10.087.11	c	tám arcíṣā sphūrjáyañ jātavedaḥ samakṣám enaṁ gr̥ṇaté ní vr̥ṅdhi
10.087.12	a	tád agne cákṣuḥ práti dhehi rebhé śaphārújaṁ yéna páśyasi yātudhā́nam
10.087.12	c	atharvaváj jyótiṣā daívyena satyáṁ dhū́rvantam acítaṁ ny òṣa
10.087.13	a	yád agne adyá mithunā́ śápāto yád vācás tr̥ṣṭáṁ janáyanta rebhā́ḥ
10.087.13	c	manyór mánasaḥ śaravyāā̀ jā́yate yā́ táyā vidhya hŕ̥daye yātudhā́nān
10.087.14	a	párā śr̥ṇīhi tápasā yātudhā́nān párāgne rákṣo hárasā śr̥ṇīhi
10.087.14	c	párārcíṣā mū́radevāñ chr̥ṇīhi párāsutŕ̥po abhí śóśucānaḥ
10.087.15	a	párādyá devā́ vr̥jináṁ śr̥ṇantu pratyág enaṁ śapáthā yantu tr̥ṣṭā́ḥ
10.087.15	c	vācā́stenaṁ śárava r̥chantu márman víśvasyaitu prásitiṁ yātudhā́naḥ
10.087.16	a	yáḥ paúruṣeyeṇa kravíṣā samaṅkté yó áśvyena paśúnā yātudhā́naḥ
10.087.16	c	yó aghnyā́yā bhárati kṣīrám agne téṣāṁ śīrṣā́ṇi hárasā́pi vr̥śca
10.087.17	a	saṁvatsarī́ṇam páya usríyāyās tásya mā́śīd yātudhā́no nr̥cakṣaḥ
10.087.17	c	pīyū́ṣam agne yatamás títr̥psāt tám pratyáñcam arcíṣā vidhya márman
10.087.18	a	viṣáṁ gávāṁ yātudhā́nāḥ pibantv ā́ vr̥ścyantām áditaye durévāḥ
10.087.18	c	párainān deváḥ savitā́ dadātu párā bhāgám óṣadhīnāṁ jayantām
10.087.19	a	sanā́d agne mr̥ṇasi yātudhā́nān ná tvā rákṣāṁsi pŕ̥tanāsu jigyuḥ
10.087.19	c	ánu daha sahámūrān kravyā́do mā́ te hetyā́ mukṣata daívyāyāḥ
10.087.20	a	tváṁ no agne adharā́d údaktāt tvám paścā́d utá rakṣā purástāt
10.087.20	c	práti té te ajárāsas tápiṣṭhā agháśaṁsaṁ śóśucato dahantu
10.087.21	a	paścā́t purástād adharā́d údaktāt kavíḥ kā́vyena pári pāhi rājan
10.087.21	c	sákhe sákhāyam ajáro jarimṇé 'gne mártām̐ ámartyas tváṁ naḥ
10.087.22	a	pári tvāgne púraṁ vayáṁ vípraṁ sahasya dhīmahi
10.087.22	c	dhr̥ṣádvarṇaṁ divé dive hantā́ram bhaṅgurā́vatām
10.087.23	a	viṣéṇa bhaṅgurā́vataḥ práti ṣma rakṣáso daha
10.087.23	c	ágne tigména śocíṣā tápuragrābhir r̥ṣṭíbhiḥ
10.087.24	a	práty agne mithunā́ daha yātudhā́nā kimīdínā
10.087.24	c	sáṁ tvā śiśāmi jāgr̥hy ádabdhaṁ vipra mánmabhiḥ
10.087.25	a	práty agne hárasā háraḥ śr̥ṇīhí viśvátaḥ práti
10.087.25	c	yātudhā́nasya rakṣáso bálaṁ ví ruja vīryàm
10.088.01	a	havíṣ pā́ntam ajáraṁ svarvídi divispŕ̥śy ā́hutaṁ júṣṭam agnaú
10.088.01	c	tásya bhármaṇe bhúvanāya devā́ dhármaṇe káṁ svadháyā paprathanta
10.088.02	a	gīrṇám bhúvanaṁ támasā́pagūḷham āvíḥ svàr abhavaj jāté agnaú
10.088.02	c	tásya devā́ḥ pr̥thivī́ dyaúr utā́pó 'raṇayann óṣadhīḥ sakhyé asya
10.088.03	a	devébhir nv .ìṣitó yajñíyebhir agníṁ stoṣāṇy ajáram br̥hántam
10.088.03	c	yó bhānúnā pr̥thivī́ṁ dyā́m utémā́m ātatā́na ródasī antárikṣam
10.088.04	a	yó hótā́sīt prathamó devájuṣṭo yáṁ samā́ñjann ā́jyenā vr̥ṇānā́ḥ
10.088.04	c	sá patatrīā̀tvaráṁ sthā́ jágad yác chvātrám agnír akr̥ṇoj jātávedāḥ
10.088.05	a	yáj jātavedo bhúvanasya mūrdhánn átiṣṭho agne sahá rocanéna
10.088.05	c	táṁ tvāhema matíbhir gīrbhír ukthaíḥ sá yajñíyo abhavo rodasiprā́ḥ
10.088.06	a	mūrdhā́ bhuvó bhavati náktam agnís tátaḥ sū́ryo jāyate prātár udyán
10.088.06	c	māyā́m ū tú yajñíyānām etā́m ápo yát tū́rṇiś cárati prajānán
10.088.07	a	dr̥śényo yó mahinā́ sámiddhó 'rocata divíyonir vibhā́vā
10.088.07	c	tásminn agnaú sūktavākéna devā́ havír víśva ā́juhavus tanūpā́ḥ
10.088.08	a	sūktavākám prathamám ā́d íd agním ā́d íd dhavír ajanayanta devā́ḥ
10.088.08	c	sá eṣāṁ yajñó abhavat tanūpā́s táṁ dyaúr veda tám pr̥thivī́ tám ā́paḥ
10.088.09	a	yáṁ devā́só 'janayantāgníṁ yásminn ā́juhavur bhúvanāni víśvā
10.088.09	c	só arcíṣā pr̥thivī́ṁ dyā́m utémā́m r̥jūyámāno atapan mahitvā́
10.088.10	a	stómena hí diví devā́so agním ájījanañ cháktibhī rodasiprā́m
10.088.10	c	tám ū akr̥ṇvan tredhā́ bhuvé káṁ sá óṣadhīḥ pacati viśvárūpāḥ
10.088.11	a	yadéd enam ádadhur yajñíyāso diví devā́ḥ sū́ryam āditeyám
10.088.11	c	yadā́ cariṣṇū́ mithunā́v ábhūtām ā́d ít prā́paśyan bhúvanāni víśvā
10.088.12	a	víśvasmā agním bhúvanāya devā́ vaiśvānaráṁ ketúm áhnām akr̥ṇvan
10.088.12	c	ā́ yás tatā́noṣáso vibhātī́r ápo ūrṇoti támo arcíṣā yán
10.088.13	a	vaiśvānaráṁ kaváyo yajñíyāso 'gníṁ devā́ ajanayann ajuryám
10.088.13	c	nákṣatram pratnám áminac cariṣṇú yakṣásyā́dhyakṣaṁ taviṣám br̥hántam
10.088.14	a	vaiśvānaráṁ viśváhā dīdivā́ṁsam mántrair agníṁ kavím áchā vadāmaḥ
10.088.14	c	yó mahimnā́ paribabhū́vorvī́ utā́vástād utá deváḥ parástāt
10.088.15	a	dvé srutī́ aśr̥ṇavam pitr̥r̥ṇā́m aháṁ devā́nām utá mártyānām
10.088.15	c	tā́bhyām idáṁ víśvam éjat sám eti yád antarā́ pitáram mātáraṁ ca
10.088.16	a	dvé samīcī́ bibhr̥taś cárantaṁ śīrṣató jātám mánasā vímr̥ṣṭam
10.088.16	c	sá pratyáṅ víśvā bhúvanāni tasthāv áprayuchan taráṇir bhrā́jamānaḥ
10.088.17	a	yátrā vádete ávaraḥ páraś ca yajñanyòḥ kataró nau ví veda
10.088.17	c	ā́ śekur ít sadhamā́daṁ sákhāyo nákṣanta yajñáṁ ká idáṁ ví vocat
10.088.18	a	káty agnáyaḥ káti sū́ryāsaḥ káty uṣā́saḥ káty u svid ā́paḥ
10.088.18	c	nópaspíjaṁ vaḥ pitaro vadāmi pr̥chā́mi vaḥ kavayo vidmáne kám
10.088.19	a	yāvanmātrám uṣáso ná prátīkaṁ suparṇyò vásate mātariśvaḥ
10.088.19	c	tā́vad dadhāty úpa yajñám āyán brāhmaṇó hótur ávaro niṣī́dan
10.089.01	a	índraṁ stavā nŕ̥tamaṁ yásya mahnā́ vibabādhé rocanā́ ví jmó ántān
10.089.01	c	ā́ yáḥ papraú carṣaṇīdhŕ̥d várobhiḥ prá síndhubhyo riricānó mahitvā́
10.089.02	a	sá sū́ryaḥ páry urū́ várāṁsy éndro vavr̥tyād ráthyeva cakrā́
10.089.02	c	átiṣṭhantam apasyàṁ ná sárgaṁ kr̥ṣṇā́ támāṁsi tvíṣyā jaghāna
10.089.03	a	samānám asmā ánapāvr̥d arca kṣmayā́ divó ásamam bráhma návyam
10.089.03	c	ví yáḥ pr̥ṣṭhéva jánimāny aryá índraś cikā́ya ná sákhāyam īṣé
10.089.04	a	índrāya gíro ániśitasargā apáḥ prérayaṁ ságarasya budhnā́t
10.089.04	c	yó ákṣeṇeva cakríyā śácībhir víṣvak tastámbha pr̥thivī́m utá dyā́m
10.089.05	a	ā́pāntamanyus tr̥pálaprabharmā dhúniḥ śímīvāñ chárumām̐ r̥jīṣī́
10.089.05	c	sómo víśvāny atasā́ vánāni nā́rvā́g índram pratimā́nāni debhuḥ
10.089.06	a	ná yásya dyā́vāpr̥thivī́ ná dhánva nā́ntárikṣaṁ nā́drayaḥ sómo akṣāḥ
10.089.06	c	yád asya manyúr adhinīyámānaḥ śr̥ṇā́ti vīḷú rujáti sthirā́ṇi
10.089.07	a	jaghā́na vr̥tráṁ svádhitir váneva rurója púro áradan ná síndhūn
10.089.07	c	bibhéda giríṁ návam ín ná kumbhám ā́ gā́ índro akr̥ṇuta svayúgbhiḥ
10.089.08	a	tváṁ ha tyád r̥ṇayā́ indra dhī́ro 'sír ná párva vr̥jinā́ śr̥ṇāsi
10.089.08	c	prá yé mitrásya váruṇasya dhā́ma yújaṁ ná jánā minánti mitrám
10.089.09	a	prá yé mitrám prā́ryamáṇaṁ durévāḥ prá saṁgíraḥ prá váruṇam minánti
10.089.09	c	ny àmítreṣu vadhám indra túmraṁ vŕ̥ṣan vŕ̥ṣāṇam aruṣáṁ śiśīhi
10.089.10	a	índro divá índra īśe pr̥thivyā́ índro apā́m índra ít párvatānām
10.089.10	c	índro vr̥dhā́m índra ín médhirāṇām índraḥ kṣéme yóge hávya índraḥ
10.089.11	a	prā́ktúbhya índraḥ prá vr̥dhó áhabhyaḥ prā́ntárikṣāt prá samudrásya dhāséḥ
10.089.11	c	prá vā́tasya práthasaḥ prá jmó ántāt prá síndhubhyo ririce prá kṣitíbhyaḥ
10.089.12	a	prá śóśucatyā uṣáso ná ketúr asinvā́ te vartatām indra hetíḥ
10.089.12	c	áśmeva vidhya divá ā́ sr̥jānás tápiṣṭhena héṣasā dróghamitrān
10.089.13	a	ánv áha mā́sā ánv íd vánāny ánv óṣadhīr ánu párvatāsaḥ
10.089.13	c	ánv índraṁ ródasī vāvaśāné ánv ā́po ajihata jā́yamānam
10.089.14	a	kárhi svit sā́ ta indra cetyā́sad aghásya yád bhinádo rákṣa éṣat
10.089.14	c	mitrakrúvo yác chásane ná gā́vaḥ pr̥thivyā́ āpŕ̥g amuyā́ śáyante
10.089.15	a	śatrūyánto abhí yé nas tatasré máhi vrā́dhanta ogaṇā́sa indra
10.089.15	c	andhénāmítrās támasā sacantāṁ sujyotíṣo aktávas tā́m̐ abhí ṣyuḥ
10.089.16	a	purū́ṇi hí tvā sávanā jánānām bráhmāṇi mándan gr̥ṇatā́m ŕ̥ṣīṇām
10.089.16	c	imā́m āghóṣann ávasā sáhūtiṁ tiró víśvām̐ árcato yāhy arvā́ṅ
10.089.17	a	evā́ te vayám indra bhuñjatīnā́ṁ vidyā́ma sumatīnā́ṁ návānām
10.089.17	c	vidyā́ma vástor ávasā gr̥ṇánto viśvā́mitrā utá ta indra nūnám
10.089.18	a	śunáṁ huvema maghávānam índram asmín bháre nŕ̥tamaṁ vā́jasātau
10.089.18	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
10.090.01	a	sahásraśīrṣā púruṣaḥ sahasrākṣáḥ sahásrapāt
10.090.01	c	sá bhū́miṁ viśváto vr̥tvā́ty atiṣṭhad daśāṅgulám
10.090.02	a	púruṣa evédáṁ sárvaṁ yád bhūtáṁ yác ca bhávyam
10.090.02	c	utā́mr̥tatvásyéśāno yád ánnenātiróhati
10.090.03	a	etā́vān asya mahimā́to jyā́yāṁś ca pū́ruṣaḥ
10.090.03	c	pā́do 'sya víśvā bhūtā́ni tripā́d asyāmŕ̥taṁ diví
10.090.04	a	tripā́d ūrdhvá úd ait púruṣaḥ pā́do 'syehā́bhavat púnaḥ
10.090.04	c	táto víṣvaṅ vy àkrāmat sāśanānaśané abhí
10.090.05	a	tásmād virā́ḷ ajāyata virā́jo ádhi pū́ruṣaḥ
10.090.05	c	sá jātó áty aricyata paścā́d bhū́mim átho puráḥ
10.090.06	a	yát púruṣeṇa havíṣā devā́ yajñám átanvata
10.090.06	c	vasantó asyāsīd ā́jyaṁ grīṣmá idhmáḥ śarád dhavíḥ
10.090.07	a	táṁ yajñám barhíṣi praúkṣan púruṣaṁ jātám agratáḥ
10.090.07	c	téna devā́ ayajanta sādhyā́ ŕ̥ṣayaś ca yé
10.090.08	a	tásmād yajñā́t sarvahútaḥ sámbhr̥tam pr̥ṣadājyám
10.090.08	c	paśū́n tā́ṁś cakre vāyavyāā̀n āraṇyā́n grāmyā́ś ca yé
10.090.09	a	tásmād yajñā́t sarvahúta ŕ̥caḥ sā́māni jajñire
10.090.09	c	chándāṁsi jajñire tásmād yájus tásmād ajāyata
10.090.10	a	tásmād áśvā ajāyanta yé ké cobhayā́dataḥ
10.090.10	c	gā́vo ha jajñire tásmāt tásmāj jātā́ ajāváyaḥ
10.090.11	a	yát púruṣaṁ vy ádadhuḥ katidhā́ vy àkalpayan
10.090.11	c	múkhaṁ kím asya kaú bāhū́ kā́ ūrū́ pā́dā ucyete
10.090.12	a	brāhmaṇò 'sya múkham āsīd bāhū́ rājanyàḥ kr̥táḥ
10.090.12	c	ūrū́ tád asya yád vaíśyaḥ padbhyā́ṁ śūdró ajāyata
10.090.13	a	candrámā mánaso jātáś cákṣoḥ sū́ryo ajāyata
10.090.13	c	múkhād índraś cāgníś ca prāṇā́d vāyúr ajāyata
10.090.14	a	nā́bhyā āsīd antárikṣaṁ śīrṣṇó dyaúḥ sám avartata
10.090.14	c	padbhyā́m bhū́mir díśaḥ śrótrāt táthā lokā́m̐ akalpayan
10.090.15	a	saptā́syāsan paridháyas tríḥ saptá samídhaḥ kr̥tā́ḥ
10.090.15	c	devā́ yád yajñáṁ tanvānā́ ábadhnan púruṣam paśúm
10.090.16	a	yajñéna yajñám ayajanta devā́s tā́ni dhármāṇi prathamā́ny āsan
10.090.16	c	té ha nā́kam mahimā́naḥ sacanta yátra pū́rve sādhyā́ḥ sánti devā́ḥ
10.091.01	a	sáṁ jāgr̥vádbhir járamāṇa idhyate dáme dámūnā iṣáyann iḷás padé
10.091.01	c	víśvasya hótā havíṣo váreṇyo vibhúr vibhā́vā suṣákhā sakhīyaté
10.091.02	a	sá darśataśrī́r átithir gr̥hé gr̥he váne vane śiśriye takvavī́r iva
10.091.02	c	jánaṁ janaṁ jányo nā́ti manyate víśa ā́ kṣeti viśyò víśaṁ viśam
10.091.03	a	sudákṣo dákṣaiḥ krátunāsi sukrátur ágne kavíḥ kā́vyenāsi viśvavít
10.091.03	c	vásur vásūnāṁ kṣayasi tvám éka íd dyā́vā ca yā́ni pr̥thivī́ ca púṣyataḥ
10.091.04	a	prajānánn agne táva yónim r̥tvíyam íḷāyās padé ghr̥távantam ā́sadaḥ
10.091.04	c	ā́ te cikitra uṣásām ivétayo 'repásaḥ sū́ryasyeva raśmáyaḥ
10.091.05	a	táva śríyo varṣyàsyeva vidyútaś citrā́ś cikitra uṣásāṁ ná ketávaḥ
10.091.05	c	yád óṣadhīr abhísr̥ṣṭo vánāni ca pári svayáṁ cinuṣé ánnam āsyè
10.091.06	a	tám óṣadhīr dadhire gárbham r̥tvíyaṁ tám ā́po agníṁ janayanta mātáraḥ
10.091.06	c	tám ít samānáṁ vanínaś ca vīrúdho 'ntárvatīś ca súvate ca viśváhā
10.091.07	a	vā́topadhūta iṣitó váśām̐ ánu tr̥ṣú yád ánnā véviṣad vitíṣṭhase
10.091.07	c	ā́ te yatante rathyò yáthā pŕ̥thak chárdhāṁsy agne ajárāṇi dhákṣataḥ
10.091.08	a	medhākāráṁ vidáthasya prasā́dhanam agníṁ hótāram paribhū́tamam matím
10.091.08	c	tám íd árbhe havíṣy ā́ samānám ít tám ín mahé vr̥ṇate nā́nyáṁ tvát
10.091.09	a	tvā́m íd átra vr̥ṇate tvāyávo hótāram agne vidátheṣu vedhásaḥ
10.091.09	c	yád devayánto dádhati práyāṁsi te havíṣmanto mánavo vr̥ktábarhiṣaḥ
10.091.10	a	távāgne hotráṁ táva potrám r̥tvíyaṁ táva neṣṭráṁ tvám agníd r̥tāyatáḥ
10.091.10	c	táva praśāstráṁ tvám adhvarīyasi brahmā́ cā́si gr̥hápatiś ca no dáme
10.091.11	a	yás túbhyam agne amŕ̥tāya mártyaḥ samídhā dā́śad utá vā havíṣkr̥ti
10.091.11	c	tásya hótā bhavasi yā́si dūtyàm úpa brūṣe yájasy adhvarīyási
10.091.12	a	imā́ asmai matáyo vā́co asmád ā́m̐ ŕ̥co gíraḥ suṣṭutáyaḥ sám agmata
10.091.12	c	vasūyávo vásave jātávedase vr̥ddhā́su cid várdhano yā́su cākánat
10.091.13	a	imā́m pratnā́ya suṣṭutíṁ návīyasīṁ vocéyam asmā uśaté śr̥ṇótu naḥ
10.091.13	c	bhūyā́ ántarā hr̥dy àsya nispŕ̥śe jāyéva pátya uśatī́ suvā́sāḥ
10.091.14	a	yásminn áśvāsa r̥ṣabhā́sa ukṣáṇo vaśā́ meṣā́ avasr̥ṣṭā́sa ā́hutāḥ
10.091.14	c	kīlālapé sómapr̥ṣṭhāya vedháse hr̥dā́ matíṁ janaye cā́rum agnáye
10.091.15	a	áhāvy agne havír āsyè te srucīā̀va ghr̥táṁ camvīā̀va sómaḥ
10.091.15	c	vājasániṁ rayím asmé suvī́ram praśastáṁ dhehi yaśásam br̥hántam
10.092.01	a	yajñásya vo rathyàṁ viśpátiṁ viśā́ṁ hótāram aktór átithiṁ vibhā́vasum
10.092.01	c	śócañ chúṣkāsu háriṇīṣu járbhurad vŕ̥ṣā ketúr yajató dyā́m aśāyata
10.092.02	a	imám añjaspā́m ubháye akr̥ṇvata dharmā́ṇam agníṁ vidáthasya sā́dhanam
10.092.02	c	aktúṁ ná yahvám uṣásaḥ puróhitaṁ tánūnápātam aruṣásya niṁsate
10.092.03	a	báḷ asya nīthā́ ví paṇéś ca manmahe vayā́ asya práhutā āsur áttave
10.092.03	c	yadā́ ghorā́so amr̥tatvám ā́śatā́d íj jánasya daívyasya carkiran
10.092.04	a	r̥tásya hí prásitir dyaúr urú vyáco námo mahy àrámatiḥ pánīyasī
10.092.04	c	índro mitró váruṇaḥ sáṁ cikitriré 'tho bhágaḥ savitā́ pūtádakṣasaḥ
10.092.05	a	prá rudréṇa yayínā yanti síndhavas tiró mahī́m arámatiṁ dadhanvire
10.092.05	c	yébhiḥ párijmā pariyánn urú jráyo ví róruvaj jaṭháre víśvam ukṣáte
10.092.06	a	krāṇā́ rudrā́ marúto viśvákr̥ṣṭayo diváḥ śyenā́so ásurasya nīḷáyaḥ
10.092.06	c	tébhiś caṣṭe váruṇo mitró aryaméndro devébhir arvaśébhir árvaśaḥ
10.092.07	a	índre bhújaṁ śaśamānā́sa āśata sū́ro dŕ̥śīke vŕ̥ṣaṇaś ca paúṁsye
10.092.07	c	prá yé nv àsyārháṇā tatakṣiré yújaṁ vájraṁ nr̥ṣádaneṣu kārávaḥ
10.092.08	a	sū́raś cid ā́ haríto asya rīramad índrād ā́ káś cid bhayate távīyasaḥ
10.092.08	c	bhīmásya vŕ̥ṣṇo jaṭhárād abhiśváso divé dive sáhuri stann ábādhitaḥ
10.092.09	a	stómaṁ vo adyá rudrā́ya śíkvase kṣayádvīrāya námasā didiṣṭana
10.092.09	c	yébhiḥ śiváḥ svávām̐ evayā́vabhir diváḥ síṣakti sváyaśā níkāmabhiḥ
10.092.10	a	té hí prajā́yā ábharanta ví śrávo bŕ̥haspátir vr̥ṣabháḥ sómajāmayaḥ
10.092.10	c	yajñaír átharvā prathamó ví dhārayad devā́ dákṣair bhŕ̥gavaḥ sáṁ cikitrire
10.092.11	a	té hí dyā́vāpr̥thivī́ bhū́riretasā nárāśáṁsaś cáturaṅgo yamó 'ditiḥ
10.092.11	c	devás tváṣṭā draviṇodā́ r̥bhukṣáṇaḥ prá rodasī́ marúto víṣṇur arhire
10.092.12	a	utá syá na uśíjām urviyā́ kavír áhiḥ śr̥ṇotu budhnyò hávīmani
10.092.12	c	sū́ryāmā́sā vicárantā divikṣítā dhiyā́ śamīnahuṣī asyá bodhatam
10.092.13	a	prá naḥ pūṣā́ caráthaṁ viśvádevyo 'pā́ṁ nápād avatu vāyúr iṣṭáye
10.092.13	c	ātmā́naṁ vásyo abhí vā́tam arcata tád aśvinā suhavā yā́mani śrutam
10.092.14	a	viśā́m āsā́m ábhayānām adhikṣítaṁ gīrbhír u sváyaśasaṁ gr̥ṇīmasi
10.092.14	c	gnā́bhir víśvābhir áditim anarváṇam aktór yúvānaṁ nr̥máṇā ádhā pátim
10.092.15	a	rébhad átra janúṣā pū́rvo áṅgirā grā́vāṇa ūrdhvā́ abhí cakṣur adhvarám
10.092.15	c	yébhir víhāyā ábhavad vicakṣaṇáḥ pā́thaḥ sumékaṁ svádhitir vánanvati
10.093.01	a	máhi dyāvāpr̥thivī bhūtam urvī́ nā́rī yahvī́ ná ródasī sádaṁ naḥ
10.093.01	c	tébhir naḥ pātaṁ sáhyasa ebhír naḥ pātaṁ śūṣáṇi
10.093.02	a	yajñé yajñe sá mártyo devā́n saparyati
10.093.02	c	yáḥ sumnaír dīrghaśrúttama āvívāsaty enān
10.093.03	a	víśveṣām irajyavo devā́nāṁ vā́r maháḥ
10.093.03	c	víśve hí viśvámahaso víśve yajñéṣu yajñíyāḥ
10.093.04	a	té ghā rā́jāno amŕ̥tasya mandrā́ aryamā́ mitró váruṇaḥ párijmā
10.093.04	c	kád rudró nr̥ṇā́ṁ stutó marútaḥ pūṣáṇo bhágaḥ
10.093.05	a	utá no náktam apā́ṁ vr̥ṣaṇvasū sū́ryāmā́sā sádanāya sadhanyāā̀
10.093.05	c	sácā yát sā́dy eṣām áhir budhnéṣu budhnyàḥ
10.093.06	a	utá no devā́v aśvínā śubhás pátī dhā́mabhir mitrā́váruṇā uruṣyatām
10.093.06	c	maháḥ sá rāyá éṣaté 'ti dhánveva duritā́
10.093.07	a	utá no rudrā́ cin mr̥ḷatām aśvínā víśve devā́so ráthaspátir bhágaḥ
10.093.07	c	r̥bhúr vā́ja r̥bhukṣaṇaḥ párijmā viśvavedasaḥ
10.093.08	a	r̥bhúr r̥bhukṣā́ r̥bhúr vidható máda ā́ te hárī jūjuvānásya vājínā
10.093.08	c	duṣṭáraṁ yásya sā́ma cid ŕ̥dhag yajñó ná mā́nuṣaḥ
10.093.09	a	kr̥dhī́ no áhrayo deva savitaḥ sá ca stuṣe maghónām
10.093.09	c	sahó na índro váhnibhir ny èṣāṁ carṣaṇīnā́ṁ cakráṁ raśmíṁ ná yoyuve
10.093.10	a	aíṣu dyāvāpr̥thivī dhātam mahád asmé vīréṣu viśvácarṣaṇi śrávaḥ
10.093.10	c	pr̥kṣáṁ vā́jasya sātáye pr̥kṣáṁ rāyótá turváṇe
10.093.11	a	etáṁ śáṁsam indrāsmayúṣ ṭváṁ kū́cit sántaṁ sahasāvann abhíṣṭaye
10.093.11	c	sádā pāhy abhíṣṭaye medátāṁ vedátā vaso
10.093.12	a	etám me stómaṁ tanā́ ná sū́rye dyutádyāmānaṁ vāvr̥dhanta nr̥ṇā́m
10.093.12	c	saṁvánanaṁ nā́śvyaṁ táṣṭevā́napacyutam
10.093.13	a	vāvárta yéṣāṁ rāyā́ yuktaíṣāṁ hiraṇyáyī
10.093.13	c	nemádhitā ná paúṁsyā vŕ̥theva viṣṭā́ntā
10.093.14	a	prá tád duḥśī́me pŕ̥thavāne vené prá rāmé vocam ásure maghávatsu
10.093.14	c	yé yuktvā́ya páñca śatā́smayú pathā́ viśrā́vy eṣām
10.093.15	a	ádhī́n nv átra saptatíṁ ca saptá ca
10.093.15	b	sadyó didiṣṭa tā́nvaḥ sadyó didiṣṭa pārthyáḥ sadyó didiṣṭa māyaváḥ
10.094.01	a	praíté vadantu prá vayáṁ vadāma grā́vabhyo vā́caṁ vadatā vádadbhyaḥ
10.094.01	c	yád adrayaḥ parvatāḥ sākám āśávaḥ ślókaṁ ghóṣam bhárathéndrāya somínaḥ
10.094.02	a	eté vadanti śatávat sahásravad abhí krandanti háritebhir āsábhiḥ
10.094.02	c	viṣṭvī́ grā́vāṇaḥ sukŕ̥taḥ sukr̥tyáyā hótuś cit pū́rve havirádyam āśata
10.094.03	a	eté vadanty ávidann anā́ mádhu ny ūā̀ṅkhayante ádhi pakvá ā́miṣi
10.094.03	c	vr̥kṣásya śā́khām aruṇásya bápsatas té sū́bharvā vr̥ṣabhā́ḥ prém arāviṣuḥ
10.094.04	a	br̥hád vadanti madiréṇa mandínéndraṁ króśanto 'vidann anā́ mádhu
10.094.04	c	saṁrábhyā dhī́rāḥ svásr̥bhir anartiṣur āghoṣáyantaḥ pr̥thivī́m upabdíbhiḥ
10.094.05	a	suparṇā́ vā́cam akratópa dyávy ākharé kŕ̥ṣṇā iṣirā́ anartiṣuḥ
10.094.05	c	nyàṅ ní yanty úparasya niṣkr̥tám purū́ réto dadhire sūryaśvítaḥ
10.094.06	a	ugrā́ iva praváhantaḥ samā́yamuḥ sākáṁ yuktā́ vŕ̥ṣaṇo bíbhrato dhúraḥ
10.094.06	c	yác chvasánto jagrasānā́ árāviṣuḥ śr̥ṇvá eṣām prothátho árvatām iva
10.094.07	a	dáśāvanibhyo dáśakakṣyebhyo dáśayoktrebhyo dáśayojanebhyaḥ
10.094.07	c	dáśābhīśubhyo arcatājárebhyo dáśa dhúro dáśa yuktā́ váhadbhyaḥ
10.094.08	a	té ádrayo dáśayantrāsa āśávas téṣām ādhā́nam páry eti haryatám
10.094.08	c	tá ū sutásya somyásyā́ndhaso 'ṁśóḥ pīyū́ṣam prathamásya bhejire
10.094.09	a	té somā́do hárī índrasya niṁsate 'ṁśúṁ duhánto ádhy āsate gávi
10.094.09	c	tébhir dugdhám papivā́n somyám mádhv índro vardhate práthate vr̥ṣāyáte
10.094.10	a	vŕ̥ṣā vo aṁśúr ná kílā riṣāthanéḷāvantaḥ sádam ít sthanā́śitāḥ
10.094.10	c	raivatyéva máhasā cā́rava sthana yásya grāvāṇo ájuṣadhvam adhvarám
10.094.11	a	tr̥dilā́ átr̥dilāso ádrayo 'śramaṇā́ áśr̥thitā ámr̥tyavaḥ
10.094.11	c	anāturā́ ajárā sthā́maviṣṇavaḥ supīváso átr̥ṣitā átr̥ṣṇajaḥ
10.094.12	a	dhruvā́ evá vaḥ pitáro yugé yuge kṣémakāmāsaḥ sádaso ná yuñjate
10.094.12	c	ajuryā́so hariṣā́co harídrava ā́ dyā́ṁ ráveṇa pr̥thivī́m aśuśravuḥ
10.094.13	a	tád íd vadanty ádrayo vimócane yā́mann añjaspā́ iva ghéd upabdíbhiḥ
10.094.13	c	vápanto bī́jam iva dhānyākŕ̥taḥ pr̥ñcánti sómaṁ ná minanti bápsataḥ
10.094.14	a	suté adhvaré ádhi vā́cam akratā́ krīḷáyo ná mātáraṁ tudántaḥ
10.094.14	c	ví ṣū́ muñcā suṣuvúṣo manīṣā́ṁ ví vartantām ádrayaś cā́yamānāḥ
10.095.01	a	hayé jā́ye mánasā tíṣṭha ghore vácāṁsi miśrā́ kr̥ṇavāvahai nú
10.095.01	c	ná nau mántrā ánuditāsa eté máyas karan páratare canā́han
10.095.02	a	kím etā́ vācā́ kr̥ṇavā távāhám prā́kramiṣam uṣásām agriyéva
10.095.02	c	púrūravaḥ púnar ástam párehi durāpanā́ vā́ta ivāhám asmi
10.095.03	a	íṣur ná śriyá iṣudhér asanā́ goṣā́ḥ śatasā́ ná ráṁhiḥ
10.095.03	c	avī́re krátau ví davidyutan nórā ná māyúṁ citayanta dhúnayaḥ
10.095.04	a	sā́ vásu dádhatī śváśurāya váya úṣo yádi váṣṭy ántigr̥hāt
10.095.04	c	ástaṁ nanakṣe yásmiñ cākán dívā náktaṁ śnathitā́ vaitaséna
10.095.05	a	tríḥ sma mā́hnaḥ śnathayo vaitasénotá sma mé 'vyatyai pr̥ṇāsi
10.095.05	c	púrūravó 'nu te kétam āyaṁ rā́jā me vīra tanvàs tád āsīḥ
10.095.06	a	yā́ sujūrṇíḥ śréṇiḥ sumnáāpir hradécakṣur ná granthínī caraṇyúḥ
10.095.06	c	tā́ añjáyo 'ruṇáyo ná sasruḥ śriyé gā́vo ná dhenávo 'navanta
10.095.07	a	sám asmiñ jā́yamāna āsata gnā́ utém avardhan nadyàḥ svágūrtāḥ
10.095.07	c	mahé yát tvā purūravo ráṇāyā́vardhayan dasyuhátyāya devā́ḥ
10.095.08	a	sácā yád āsu jáhatīṣv átkam ámānuṣīṣu mā́nuṣo niṣéve
10.095.08	c	ápa sma mát tarásantī ná bhujyús tā́ atrasan rathaspŕ̥śo nā́śvāḥ
10.095.09	a	yád āsu márto amŕ̥tāsu nispŕ̥k sáṁ kṣoṇī́bhiḥ krátubhir ná pr̥ṅkté
10.095.09	c	tā́ ātáyo ná tanvàḥ śumbhata svā́ áśvāso ná krīḷáyo dándaśānāḥ
10.095.10	a	vidyún ná yā́ pátantī dávidyod bhárantī me ápyā kā́myāni
10.095.10	c	jániṣṭo apó náryaḥ sújātaḥ prórváśī tirata dīrghám ā́yuḥ
10.095.11	a	jajñiṣá itthā́ gopī́thyāya hí dadhā́tha tát purūravo ma ójaḥ
10.095.11	c	áśāsaṁ tvā vidúṣī sásminn áhan ná ma ā́śr̥ṇoḥ kím abhúg vadāsi
10.095.12	a	kadā́ sūnúḥ pitáraṁ jātá ichāc cakrán nā́śru vartayad vijānán
10.095.12	c	kó dámpatī sámanasā ví yūyod ádha yád agníḥ śváśureṣu dī́dayat
10.095.13	a	práti bravāṇi vartáyate áśru cakrán ná krandad ādhyè śivā́yai
10.095.13	c	prá tát te hinavā yát te asmé párehy ástaṁ nahí mūra mā́paḥ
10.095.14	a	sudevó adyá prapáted ánāvr̥t parāvátam paramā́ṁ gántavā́ u
10.095.14	c	ádhā śáyīta nírr̥ter upásthé 'dhainaṁ vŕ̥kā rabhasā́so adyúḥ
10.095.15	a	púrūravo mā́ mr̥thā mā́ prá papto mā́ tvā vŕ̥kāso áśivāsa u kṣan
10.095.15	c	ná vaí straíṇāni sakhyā́ni santi sālāvr̥kā́ṇāṁ hŕ̥dayāny etā́
10.095.16	a	yád vírūpā́caram mártyeṣv ávasaṁ rā́trīḥ śarádaś cátasraḥ
10.095.16	c	ghr̥tásya stokáṁ sakŕ̥d áhna āśnāṁ tā́d evédáṁ tātr̥pāṇā́ carāmi
10.095.17	a	antarikṣaprā́ṁ rájaso vimā́nīm úpa śikṣāmy urváśīṁ vásiṣṭhaḥ
10.095.17	c	úpa tvā rātíḥ sukr̥tásya tíṣṭhān ní vartasva hŕ̥dayaṁ tapyate me
10.095.18	a	íti tvā devā́ imá āhur aiḷa yáthem etád bhávasi mr̥tyúbandhuḥ
10.095.18	c	prajā́ te devā́n havíṣā yajāti svargá u tvám ápi mādayāse
10.096.01	a	prá te mahé vidáthe śaṁsiṣaṁ hárī prá te vanve vanúṣo haryatám mádam
10.096.01	c	ghr̥táṁ ná yó háribhiś cā́ru sécata ā́ tvā viśantu hárivarpasaṁ gíraḥ
10.096.02	a	háriṁ hí yónim abhí yé samásvaran hinvánto hárī divyáṁ yáthā sádaḥ
10.096.02	c	ā́ yám pr̥ṇánti háribhir ná dhenáva índrāya śūṣáṁ hárivantam arcata
10.096.03	a	só asya vájro hárito yá āyasó hárir níkāmo hárir ā́ gábhastyoḥ
10.096.03	c	dyumnī́ suśipró hárimanyusāyaka índre ní rūpā́ háritā mimikṣire
10.096.04	a	diví ná ketúr ádhi dhāyi haryató vivyácad vájro hárito ná ráṁhyā
10.096.04	c	tudád áhiṁ háriśipro yá āyasáḥ sahásraśokā abhavad dharimbharáḥ
10.096.05	a	tváṁ tvam aharyathā úpastutaḥ pū́rvebhir indra harikeśa yájvabhiḥ
10.096.05	c	tváṁ haryasi táva víśvam ukthyàm ásāmi rā́dho harijāta haryatám
10.096.06	a	tā́ vajríṇam mandínaṁ stómyam máda índraṁ ráthe vahato haryatā́ hárī
10.096.06	c	purū́ṇy asmai sávanāni háryata índrāya sómā hárayo dadhanvire
10.096.07	a	áraṁ kā́māya hárayo dadhanvire sthirā́ya hinvan hárayo hárī turā́
10.096.07	c	árvadbhir yó háribhir jóṣam ī́yate só asya kā́maṁ hárivantam ānaśe
10.096.08	a	háriśmaśārur hárikeśa āyasás turaspéye yó haripā́ ávardhata
10.096.08	c	árvadbhir yó háribhir vājínīvasur áti víśvā duritā́ pā́riṣad dhárī
10.096.09	a	srúveva yásya háriṇī vipetátuḥ śípre vā́jāya háriṇī dávidhvataḥ
10.096.09	c	prá yát kr̥té camasé mármr̥jad dhárī pītvā́ mádasya haryatásyā́ndhasaḥ
10.096.10	a	utá sma sádma haryatásya pastyòr átyo ná vā́jaṁ hárivām̐ acikradat
10.096.10	c	mahī́ cid dhí dhiṣáṇā́haryad ójasā br̥hád váyo dadhiṣe haryatáś cid ā́
10.096.11	a	ā́ ródasī háryamāṇo mahitvā́ návyaṁ navyaṁ haryasi mánma nú priyám
10.096.11	c	prá pastyàm asura haryatáṁ gór āvíṣ kr̥dhi háraye sū́ryāya
10.096.12	a	ā́ tvā haryántam prayújo jánānāṁ ráthe vahantu háriśipram indra
10.096.12	c	píbā yáthā prátibhr̥tasya mádhvo háryan yajñáṁ sadhamā́de dáśoṇim
10.096.13	a	ápāḥ pū́rveṣāṁ harivaḥ sutā́nām átho idáṁ sávanaṁ kévalaṁ te
10.096.13	c	mamaddhí sómam mádhumantam indra satrā́ vr̥ṣañ jaṭhára ā́ vr̥ṣasva
10.097.01	a	yā́ óṣadhīḥ pū́rvā jātā́ devébhyas triyugám purā́
10.097.01	c	mánai nú babhrū́ṇām aháṁ śatáṁ dhā́māni saptá ca
10.097.02	a	śatáṁ vo amba dhā́māni sahásram utá vo rúhaḥ
10.097.02	c	ádhā śatakratvo yūyám imám me agadáṁ kr̥ta
10.097.03	a	óṣadhīḥ práti modadhvam púṣpavatīḥ prasū́varīḥ
10.097.03	c	áśvā iva sajítvarīr vīrúdhaḥ pārayiṣṇvàḥ
10.097.04	a	óṣadhīr íti mātaras tád vo devīr úpa bruve
10.097.04	c	sanéyam áśvaṁ gā́ṁ vā́sa ātmā́naṁ táva pūruṣa
10.097.05	a	aśvatthé vo niṣádanam parṇé vo vasatíṣ kr̥tā́
10.097.05	c	gobhā́ja ít kílāsatha yát sanávatha pū́ruṣam
10.097.06	a	yátraúṣadhīḥ samágmata rā́jānaḥ sámitāv iva
10.097.06	c	vípraḥ sá ucyate bhiṣág rakṣohā́mīvacā́tanaḥ
10.097.07	a	aśvāvatī́ṁ somāvatī́m ūrjáyantīm údojasam
10.097.07	c	ā́vitsi sárvā óṣadhīr asmā́ ariṣṭátātaye
10.097.08	a	úc chúṣmā óṣadhīnāṁ gā́vo goṣṭhā́d iverate
10.097.08	c	dhánaṁ saniṣyántīnām ātmā́naṁ táva pūruṣa
10.097.09	a	íṣkr̥tir nā́ma vo mātā́tho yūyáṁ stha níṣkr̥tīḥ
10.097.09	c	sīrā́ḥ patatríṇī sthana yád āmáyati níṣ kr̥tha
10.097.10	a	áti víśvāḥ pariṣṭhā́ stená iva vrajám akramuḥ
10.097.10	c	óṣadhīḥ prā́cucyavur yát kíṁ ca tanvò rápaḥ
10.097.11	a	yád imā́ vājáyann ahám óṣadhīr hásta ādadhé
10.097.11	c	ātmā́ yákṣmasya naśyati purā́ jīvagŕ̥bho yathā
10.097.12	a	yásyauṣadhīḥ prasárpathā́ṅgam aṅgam páruṣ paruḥ
10.097.12	c	táto yákṣmaṁ ví bādhadhva ugró madhyamaśī́r iva
10.097.13	a	sākáṁ yakṣma prá pata cā́ṣeṇa kikidīvínā
10.097.13	c	sākáṁ vā́tasya dhrā́jyā sākáṁ naśya nihā́kayā
10.097.14	a	anyā́ vo anyā́m avatv anyā́nyásyā úpāvata
10.097.14	c	tā́ḥ sárvāḥ saṁvidānā́ idám me prā́vatā vácaḥ
10.097.15	a	yā́ḥ phalínīr yā́ aphalā́ apuṣpā́ yā́ś ca puṣpíṇīḥ
10.097.15	c	bŕ̥haspátiprasūtās tā́ no muñcantv áṁhasaḥ
10.097.16	a	muñcántu mā śapathyāā̀d átho varuṇyāā̀d utá
10.097.16	c	átho yamásya páḍbīśāt sárvasmād devakilbiṣā́t
10.097.17	a	avapátantīr avadan divá óṣadhayas pári
10.097.17	c	yáṁ jīvám aśnávāmahai ná sá riṣyāti pū́ruṣaḥ
10.097.18	a	yā́ óṣadhīḥ sómarājñīr bahvī́ḥ śatávicakṣaṇāḥ
10.097.18	c	tā́sāṁ tvám asy uttamā́raṁ kā́māya śáṁ hr̥dé
10.097.19	a	yā́ óṣadhīḥ sómarājñīr víṣṭhitāḥ pr̥thivī́m ánu
10.097.19	c	bŕ̥haspátiprasūtā asyaí sáṁ datta vīryàm
10.097.20	a	mā́ vo riṣat khanitā́ yásmai cāháṁ khánāmi vaḥ
10.097.20	c	dvipác cátuṣpad asmā́kaṁ sárvam astv anāturám
10.097.21	a	yā́ś cedám upaśr̥ṇvánti yā́ś ca dūrám párāgatāḥ
10.097.21	c	sárvāḥ saṁgátya vīrudho 'syaí sáṁ datta vīryàm
10.097.22	a	óṣadhayaḥ sáṁ vadante sómena sahá rā́jñā
10.097.22	c	yásmai kr̥ṇóti brāhmaṇás táṁ rājan pārayāmasi
10.097.23	a	tvám uttamā́sy oṣadhe táva vr̥kṣā́ úpastayaḥ
10.097.23	c	úpastir astu sò 'smā́kaṁ yó asmā́m̐ abhidā́sati
10.098.01	a	bŕ̥haspate práti me devátām ihi mitró vā yád váruṇo vā́si pūṣā́
10.098.01	c	ādityaír vā yád vásubhir marútvān sá parjányaṁ śáṁtanave vr̥ṣāya
10.098.02	a	ā́ devó dūtó ajiráś cikitvā́n tvád devāpe abhí mā́m agachat
10.098.02	c	pratīcīnáḥ práti mā́m ā́ vavr̥tsva dádhāmi te dyumátīṁ vā́cam āsán
10.098.03	a	asmé dhehi dyumátīṁ vā́cam āsán bŕ̥haspate anamīvā́m iṣirā́m
10.098.03	c	yáyā vr̥ṣṭíṁ śáṁtanave vánāva divó drapsó mádhumām̐ ā́ viveśa
10.098.04	a	ā́ no drapsā́ mádhumanto viśantv índra dehy ádhirathaṁ sahásram
10.098.04	c	ní ṣīda hotrám r̥tuthā́ yajasva devā́n devāpe havíṣā saparya
10.098.05	a	ārṣṭiṣeṇó hotrám ŕ̥ṣir niṣī́dan devā́pir devasumatíṁ cikitvā́n
10.098.05	c	sá úttarasmād ádharaṁ samudrám apó divyā́ asr̥jad varṣyāā̀ abhí
10.098.06	a	asmín samudré ádhy úttarasminn ā́po devébhir nívr̥tā atiṣṭhan
10.098.06	c	tā́ adravann ārṣṭiṣeṇéna sr̥ṣṭā́ devā́pinā préṣitā mr̥kṣíṇīṣu
10.098.07	a	yád devā́piḥ śáṁtanave puróhito hotrā́ya vr̥táḥ kr̥páyann ádīdhet
10.098.07	c	devaśrútaṁ vr̥ṣṭivániṁ rárāṇo bŕ̥haspátir vā́cam asmā ayachat
10.098.08	a	yáṁ tvā devā́piḥ śuśucānó agna ārṣṭiṣeṇó manuṣyàḥ samīdhé
10.098.08	c	víśvebhir devaír anumadyámānaḥ prá parjányam īrayā vr̥ṣṭimántam
10.098.09	a	tvā́m pū́rva ŕ̥ṣayo gīrbhír āyan tvā́m adhvaréṣu puruhūta víśve
10.098.09	c	sahásrāṇy ádhirathāny asmé ā́ no yajñáṁ rohidaśvópa yāhi
10.098.10	a	etā́ny agne navatír náva tvé ā́hutāny ádhirathā sahásrā
10.098.10	c	tébhir vardhasva tanvàḥ śūra pūrvī́r divó no vr̥ṣṭím iṣitó rirīhi
10.098.11	a	etā́ny agne navatíṁ sahásrā sám prá yacha vŕ̥ṣṇa índrāya bhāgám
10.098.11	c	vidvā́n pathá r̥tuśó devayā́nān ápy aulānáṁ diví devéṣu dhehi
10.098.12	a	ágne bā́dhasva ví mŕ̥dho ví durgáhā́pā́mīvām ápa rákṣāṁsi sedha
10.098.12	c	asmā́t samudrā́d br̥ható divó no 'pā́m bhūmā́nam úpa naḥ sr̥jehá
10.099.01	a	káṁ naś citrám iṣaṇyasi cikitvā́n pr̥thugmā́naṁ vāśráṁ vāvr̥dhádhyai
10.099.01	c	kát tásya dā́tu śávaso vyùṣṭau tákṣad vájraṁ vr̥tratúram ápinvat
10.099.02	a	sá hí dyutā́ vidyútā véti sā́ma pr̥thúṁ yónim asuratvā́ sasāda
10.099.02	c	sá sánīḷebhiḥ prasahānó asya bhrā́tur ná r̥té saptáthasya māyā́ḥ
10.099.03	a	sá vā́jaṁ yā́tā́paduṣpadā yán svàrṣātā pári ṣadat saniṣyán
10.099.03	c	anarvā́ yác chatádurasya védo ghnáñ chiśnádevām̐ abhí várpasā bhū́t
10.099.04	a	sá yahvyò 'vánīr góṣv árvā́ juhoti pradhanyāā̀su sásriḥ
10.099.04	c	apā́do yátra yújyāso 'rathā́ droṇyàśvāsa ī́rate ghr̥táṁ vā́ḥ
10.099.05	a	sá rudrébhir áśastavāra ŕ̥bhvā hitvī́ gáyam āréavadya ā́gāt
10.099.05	c	vamrásya manye mithunā́ vívavrī ánnam abhī́tyārodayan muṣāyán
10.099.06	a	sá íd dā́saṁ tuvīrávam pátir dán ṣaḷakṣáṁ triśīrṣā́ṇaṁ damanyat
10.099.06	c	asyá tritó nv ójasā vr̥dhānó vipā́ varāhám áyoagrayā han
10.099.07	a	sá drúhvaṇe mánuṣa ūrdhvasāná ā́ sāviṣad arśasānā́ya śárum
10.099.07	c	sá nŕ̥tamo náhuṣo 'smát sújātaḥ púro 'bhinad árhan dasyuhátye
10.099.08	a	só abhríyo ná yávasa udanyán kṣáyāya gātúṁ vidán no asmé
10.099.08	c	úpa yát sī́dad índuṁ śárīraiḥ śyenó 'yopāṣṭir hanti dásyūn
10.099.09	a	sá vrā́dhataḥ śavasānébhir asya kútsāya śúṣṇaṁ kr̥páṇe párādāt
10.099.09	c	ayáṁ kavím anayac chasyámānam átkaṁ yó asya sánitotá nr̥ṇā́m
10.099.10	a	ayáṁ daśasyán náryebhir asya dasmó devébhir váruṇo ná māyī́
10.099.10	c	ayáṁ kanī́na r̥tupā́ avedy ámimītāráruṁ yáś cátuṣpāt
10.099.11	a	asyá stómebhir auśijá r̥jíśvā vrajáṁ darayad vr̥ṣabhéṇa píproḥ
10.099.11	c	sútvā yád yajató dīdáyad gī́ḥ púra iyānó abhí várpasā bhū́t
10.099.12	a	evā́ mahó asura vakṣáthāya vamrakáḥ paḍbhír úpa sarpad índram
10.099.12	c	sá iyānáḥ karati svastím asmā íṣam ū́rjaṁ sukṣitíṁ víśvam ā́bhāḥ
10.100.01	a	índra dŕ̥hya maghavan tvā́vad íd bhujá ihá stutáḥ sutapā́ bodhi no vr̥dhé
10.100.01	c	devébhir naḥ savitā́ prā́vatu śrutám ā́ sarvátātim áditiṁ vr̥ṇīmahe
10.100.02	a	bhárāya sú bharata bhāgám r̥tvíyam prá vāyáve śucipé krandádiṣṭaye
10.100.02	c	gaurásya yáḥ páyasaḥ pītím ānaśá ā́ sarvátātim áditiṁ vr̥ṇīmahe
10.100.03	a	ā́ no deváḥ savitā́ sāviṣad váya r̥jūyaté yájamānāya sunvaté
10.100.03	c	yáthā devā́n pratibhū́ṣema pākavád ā́ sarvátātim áditiṁ vr̥ṇīmahe
10.100.04	a	índro asmé sumánā astu viśváhā rā́jā sómaḥ suvitásyā́dhy etu naḥ
10.100.04	c	yáthā yathā mitrádhitāni saṁdadhúr ā́ sarvátātim áditiṁ vr̥ṇīmahe
10.100.05	a	índra ukthéna śávasā párur dadhe bŕ̥haspate pratarītā́sy ā́yuṣaḥ
10.100.05	c	yajñó mánuḥ prámatir naḥ pitā́ hí kam ā́ sarvátātim áditiṁ vr̥ṇīmahe
10.100.06	a	índrasya nú súkr̥taṁ daívyaṁ sáho 'gnír gr̥hé jaritā́ médhiraḥ kavíḥ
10.100.06	c	yajñáś ca bhūd vidáthe cā́rur ántama ā́ sarvátātim áditiṁ vr̥ṇīmahe
10.100.07	a	ná vo gúhā cakr̥ma bhū́ri duṣkr̥táṁ nā́víṣṭyaṁ vasavo devahéḷanam
10.100.07	c	mā́kir no devā ánr̥tasya várpasa ā́ sarvátātim áditiṁ vr̥ṇīmahe
10.100.08	a	ápā́mīvāṁ savitā́ sāviṣan nyàg várīya íd ápa sedhantv ádrayaḥ
10.100.08	c	grā́vā yátra madhuṣúd ucyáte br̥hád ā́ sarvátātim áditiṁ vr̥ṇīmahe
10.100.09	a	ūrdhvó grā́vā vasavo 'stu sotári víśvā dvéṣāṁsi sanutár yuyota
10.100.09	c	sá no deváḥ savitā́ pāyúr ī́ḍya ā́ sarvátātim áditiṁ vr̥ṇīmahe
10.100.10	a	ū́rjaṁ gāvo yávase pī́vo attana r̥tásya yā́ḥ sádane kóśe aṅgdhvé
10.100.10	c	tanū́r evá tanvò astu bheṣajám ā́ sarvátātim áditiṁ vr̥ṇīmahe
10.100.11	a	kratuprā́vā jaritā́ śáśvatām áva índra íd bhadrā́ prámatiḥ sutā́vatām
10.100.11	c	pūrṇám ū́dhar divyáṁ yásya siktáya ā́ sarvátātim áditiṁ vr̥ṇīmahe
10.100.12	a	citrás te bhānúḥ kratuprā́ abhiṣṭíḥ sánti spŕ̥dho jaraṇiprā́ ádhr̥ṣṭāḥ
10.100.12	c	rájiṣṭhayā rájyā paśvá ā́ gós tū́tūrṣaty páry ágraṁ duvasyúḥ
10.101.01	a	úd budhyadhvaṁ sámanasaḥ sakhāyaḥ sám agním indhvam bahávaḥ sánīḷāḥ
10.101.01	c	dadhikrā́m agním uṣásaṁ ca devī́m índrāvató 'vase ní hvaye vaḥ
10.101.02	a	mandrā́ kr̥ṇudhvaṁ dhíya ā́ tanudhvaṁ nā́vam aritrapáraṇīṁ kr̥ṇudhvam
10.101.02	c	íṣkr̥ṇudhvam ā́yudhā́raṁ kr̥ṇudhvam prā́ñcaṁ yajñám prá ṇayatā sakhāyaḥ
10.101.03	a	yunákta sī́rā ví yugā́ tanudhvaṁ kr̥té yónau vapatehá bī́jam
10.101.03	c	girā́ ca śruṣṭíḥ sábharā ásan no nédīya ít sr̥ṇyàḥ pakvám éyāt
10.101.04	a	sī́rā yuñjanti kaváyo yugā́ ví tanvate pŕ̥thak
10.101.04	c	dhī́rā devéṣu sumnayā́
10.101.05	a	nír āhāvā́n kr̥ṇotana sáṁ varatrā́ dadhātana
10.101.05	c	siñcā́mahā avatám udríṇaṁ vayáṁ suṣékam ánupakṣitam
10.101.06	a	íṣkr̥tāhāvam avatáṁ suvaratráṁ suṣecanám
10.101.06	c	udríṇaṁ siñce ákṣitam
10.101.07	a	prīṇītā́śvān hitáṁ jayātha svastivā́haṁ rátham ít kr̥ṇudhvam
10.101.07	c	dróṇāhāvam avatám áśmacakram áṁsatrakośaṁ siñcatā nr̥pā́ṇam
10.101.08	a	vrajáṁ kr̥ṇudhvaṁ sá hí vo nr̥pā́ṇo várma sīvyadhvam bahulā́ pr̥thū́ni
10.101.08	c	púraḥ kr̥ṇudhvam ā́yasīr ádhr̥ṣṭā mā́ vaḥ susroc camasó dŕ̥ṁhatā tám
10.101.09	a	ā́ vo dhíyaṁ yajñíyāṁ varta ūtáye dévā devī́ṁ yajatā́ṁ yajñíyām ihá
10.101.09	c	sā́ no duhīyad yávaseva gatvī́ sahásradhārā páyasā mahī́ gaúḥ
10.101.10	a	ā́ tū́ ṣiñca hárim īṁ drór upásthe vā́śībhis takṣatāśmanmáyībhiḥ
10.101.10	c	pári ṣvajadhvaṁ dáśa kakṣyāā̀bhir ubhé dhúrau práti váhniṁ yunakta
10.101.11	a	ubhé dhúrau váhnir āpíbdamāno 'ntár yóneva carati dvijā́niḥ
10.101.11	c	vánaspátiṁ vána ā́sthāpayadhvaṁ ní ṣū́ dadhidhvam ákhananta útsam
10.101.12	a	kápr̥n naraḥ kapr̥thám úd dadhātana codáyata khudáta vā́jasātaye
10.101.12	c	niṣṭigryàḥ putrám ā́ cyāvayotáya índraṁ sabā́dha ihá sómapītaye
10.102.01	a	prá te rátham mithūkŕ̥tam índro 'vatu dhr̥ṣṇuyā́
10.102.01	c	asmínn ājaú puruhūta śravā́yye dhanabhakṣéṣu no 'va
10.102.02	a	út sma vā́to vahati vā́so 'syā ádhirathaṁ yád ájayat sahásram
10.102.02	c	rathī́r abhūn mudgalā́nī gáviṣṭau bháre kr̥táṁ vy àced indrasenā́
10.102.03	a	antár yacha jíghāṁsato vájram indrābhidā́sataḥ
10.102.03	c	dā́sasya vā maghavann ā́ryasya vā sanutár yavayā vadhám
10.102.04	a	udnó hradám apibaj járhr̥ṣāṇaḥ kū́ṭaṁ sma tr̥ṁhád abhímātim eti
10.102.04	c	prá muṣkábhāraḥ śráva ichámāno 'jirám bāhū́ abharat síṣāsan
10.102.05	a	ny àkrandayann upayánta enam ámehayan vr̥ṣabhám mádhya ājéḥ
10.102.05	c	téna sū́bharvaṁ śatávat sahásraṁ gávām múdgalaḥ pradháne jigāya
10.102.06	a	kakárdave vr̥ṣabhó yuktá āsīd ávāvacīt sā́rathir asya keśī́
10.102.06	c	dúdher yuktásya drávataḥ sahā́nasa r̥chánti ṣmā niṣpádo mudgalā́nīm
10.102.07	a	utá pradhím úd ahann asya vidvā́n úpāyunag váṁsagam átra śíkṣan
10.102.07	c	índra úd āvat pátim ághnyānām áraṁhata pádyābhiḥ kakúdmān
10.102.08	a	śunám aṣṭrāvy àcarat kapardī́ varatrā́yāṁ dā́rv ānáhyamānaḥ
10.102.08	c	nr̥mṇā́ni kr̥ṇván baháve jánāya gā́ḥ paspaśānás táviṣīr adhatta
10.102.09	a	imáṁ tám paśya vr̥ṣabhásya yúñjaṁ kā́ṣṭhāyā mádhye drughaṇáṁ śáyānam
10.102.09	c	yéna jigā́ya śatávat sahásraṁ gávām múdgalaḥ pr̥tanā́jyeṣu
10.102.10	a	āré aghā́ kó nv .ìtthā́ dadarśa yáṁ yuñjánti tám v ā́ sthāpayanti
10.102.10	c	nā́smai tŕ̥ṇaṁ nódakám ā́ bharanty úttaro dhuró vahati pradédiśat
10.102.11	a	parivr̥ktéva pativídyam ānaṭ pī́pyānā kū́cakreṇeva siñcán
10.102.11	c	eṣaiṣyāā̀ cid rathyāā̀ jayema sumaṅgálaṁ sínavad astu sātám
10.102.12	a	tváṁ víśvasya jágataś cákṣur indrāsi cákṣuṣaḥ
10.102.12	c	vŕ̥ṣā yád ājíṁ vŕ̥ṣaṇā síṣāsasi codáyan vádhriṇā yujā́
10.103.01	a	āśúḥ śíśāno vr̥ṣabhó ná bhīmó ghanāghanáḥ kṣóbhaṇaś carṣaṇīnā́m
10.103.01	c	saṁkrándano 'nimiṣá ekavīráḥ śatáṁ sénā ajayat sākám índraḥ
10.103.02	a	saṁkrándanenānimiṣéṇa jiṣṇúnā yutkāréṇa duścyavanéna dhr̥ṣṇúnā
10.103.02	c	tád índreṇa jayata tát sahadhvaṁ yúdho nara íṣuhastena vŕ̥ṣṇā
10.103.03	a	sá íṣuhastaiḥ sá niṣaṅgíbhir vaśī́ sáṁsraṣṭā sá yúdha índro gaṇéna
10.103.03	c	saṁsr̥ṣṭajít somapā́ bāhuśardhy ùgrádhanvā prátihitābhir ástā
10.103.04	a	bŕ̥haspate pári dīyā ráthena rakṣohā́mítrām̐ apabā́dhamānaḥ
10.103.04	c	prabhañján sénāḥ pramr̥ṇó yudhā́ jáyann asmā́kam edhy avitā́ ráthānām
10.103.05	a	balavijñāyá stháviraḥ právīraḥ sáhasvān vājī́ sáhamāna ugráḥ
10.103.05	c	abhívīro abhísatvā sahojā́ jaítram indra rátham ā́ tiṣṭha govít
10.103.06	a	gotrabhídaṁ govídaṁ vájrabāhuṁ jáyantam ájma pramr̥ṇántam ójasā
10.103.06	c	imáṁ sajātā ánu vīrayadhvam índraṁ sakhāyo ánu sáṁ rabhadhvam
10.103.07	a	abhí gotrā́ṇi sáhasā gā́hamāno 'dayó vīráḥ śatámanyur índraḥ
10.103.07	c	duścyavanáḥ pr̥tanāṣā́ḷ ayudhyò 'smā́kaṁ sénā avatu prá yutsú
10.103.08	a	índra āsāṁ netā́ bŕ̥haspátir dákṣiṇā yajñáḥ purá etu sómaḥ
10.103.08	c	devasenā́nām abhibhañjatīnā́ṁ jáyantīnām marúto yantv ágram
10.103.09	a	índrasya vŕ̥ṣṇo váruṇasya rā́jña ādityā́nām marútāṁ śárdha ugrám
10.103.09	c	mahā́manasām bhuvanacyavā́nāṁ ghóṣo devā́nāṁ jáyatām úd asthāt
10.103.10	a	úd dharṣaya maghavann ā́yudhāny út sátvanām māmakā́nām mánāṁsi
10.103.10	c	úd vr̥trahan vājínāṁ vā́jināny úd ráthānāṁ jáyatāṁ yantu ghóṣāḥ
10.103.11	a	asmā́kam índraḥ sámr̥teṣu dhvajéṣv asmā́kaṁ yā́ íṣavas tā́ jayantu
10.103.11	c	asmā́kaṁ vīrā́ úttare bhavantv asmā́m̐ u devā avatā háveṣu
10.103.12	a	amī́ṣāṁ cittám pratilobháyantī gr̥hāṇā́ṅgāny apve párehi
10.103.12	c	abhí préhi nír daha hr̥tsú śókair andhénāmítrās támasā sacantām
10.103.13	a	prétā jáyatā nara índro vaḥ śárma yachatu
10.103.13	c	ugrā́ vaḥ santu bāhávo 'nādhr̥ṣyā́ yáthā́satha
10.104.01	a	ásāvi sómaḥ puruhūta túbhyaṁ háribhyāṁ yajñám úpa yāhi tū́yam
10.104.01	c	túbhyaṁ gíro vípravīrā iyānā́ dadhanvirá indra píbā sutásya
10.104.02	a	apsú dhūtásya harivaḥ píbehá nŕ̥bhiḥ sutásya jaṭháram pr̥ṇasva
10.104.02	c	mimikṣúr yám ádraya indra túbhyaṁ tébhir vardhasva mádam ukthavāhaḥ
10.104.03	a	prógrā́m pītíṁ vŕ̥ṣṇa iyarmi satyā́m prayaí sutásya haryaśva túbhyam
10.104.03	c	índra dhénābhir ihá mādayasva dhībhír víśvābhiḥ śácyā gr̥ṇānáḥ
10.104.04	a	ūtī́ śacīvas táva vīryèṇa váyo dádhānā uśíja r̥tajñā́ḥ
10.104.04	c	prajā́vad indra mánuṣo duroṇé tasthúr gr̥ṇántaḥ sadhamā́dyāsaḥ
10.104.05	a	práṇītibhiṣ ṭe haryaśva suṣṭóḥ suṣumnásya pururúco jánāsaḥ
10.104.05	c	máṁhiṣṭhām ūtíṁ vitíre dádhānā stotā́ra indra táva sūnŕ̥tābhiḥ
10.104.06	a	úpa bráhmāṇi harivo háribhyāṁ sómasya yāhi pītáye sutásya
10.104.06	c	índra tvā yajñáḥ kṣámamāṇam ānaḍ dāśvā́m̐ asy adhvarásya praketáḥ
10.104.07	a	sahásravājam abhimātiṣā́haṁ sutéraṇam maghávānaṁ suvr̥ktím
10.104.07	c	úpa bhūṣanti gíro ápratītam índraṁ namasyā́ jaritúḥ pananta
10.104.08	a	saptā́po devī́ḥ suráṇā ámr̥ktā yā́bhiḥ síndhum átara indra pūrbhít
10.104.08	c	navatíṁ srotyā́ náva ca srávantīr devébhyo gātúm mánuṣe ca vindaḥ
10.104.09	a	apó mahī́r abhíśaster amuñcó 'jāgar āsv ádhi devá ékaḥ
10.104.09	c	índra yā́s tváṁ vr̥tratū́rye cakártha tā́bhir viśvā́yus tanvàm pupuṣyāḥ
10.104.10	a	vīréṇyaḥ krátur índraḥ suśastír utā́pi dhénā puruhūtám īṭṭe
10.104.10	c	ā́rdayad vr̥trám ákr̥ṇod ulokáṁ sasāhé śakráḥ pŕ̥tanā abhiṣṭíḥ
10.104.11	a	śunáṁ huvema maghávānam índram asmín bháre nŕ̥tamaṁ vā́jasātau
10.104.11	c	śr̥ṇvántam ugrám ūtáye samátsu ghnántaṁ vr̥trā́ṇi saṁjítaṁ dhánānām
10.105.01	a	kadā́ vaso stotráṁ háryata ā́va śmaśā́ rudhad vā́ḥ
10.105.01	c	dīrgháṁ sutáṁ vātā́pyāya
10.105.02	a	hárī yásya suyújā vívratā vér árvantā́nu śépā
10.105.02	c	ubhā́ rajī́ ná keśínā pátir dán
10.105.03	a	ápa yór índraḥ pā́paja ā́ márto ná śaśramāṇó bibhīvā́n
10.105.03	c	śubhé yád yuyujé táviṣīvān
10.105.04	a	sácāyór índraś cárkr̥ṣa ā́m̐ upānasáḥ saparyán
10.105.04	c	nadáyor vívratayoḥ śū́ra índraḥ
10.105.05	a	ádhi yás tasthaú kéśavantā vyácasvantā ná puṣṭyaí
10.105.05	c	vanóti śíprābhyāṁ śipríṇīvān
10.105.06	a	prā́staud r̥ṣvaújā r̥ṣvébhis tatákṣa śū́raḥ śávasā
10.105.06	c	r̥bhúr ná krátubhir mātaríśvā
10.105.07	a	vájraṁ yáś cakré suhánāya dásyave hirīmaśó hírīmān
10.105.07	c	árutahanur ádbhutaṁ ná rájaḥ
10.105.08	a	áva no vr̥jinā́ śiśīhy r̥cā́ vanemānŕ̥caḥ
10.105.08	c	nā́brahmā yajñá ŕ̥dhag jóṣati tvé
10.105.09	a	ūrdhvā́ yát te tretínī bhū́d yajñásya dhūrṣú sádman
10.105.09	c	sajū́r nā́vaṁ sváyaśasaṁ sácāyóḥ
10.105.10	a	śriyé te pŕ̥śnir upasécanī bhūc chriyé dárvir arepā́ḥ
10.105.10	c	yáyā své pā́tre siñcása út
10.105.11	a	śatáṁ vā yád asurya práti tvā sumitrá itthā́staud durmitrá itthā́staut
10.105.11	c	ā́vo yád dasyuhátye kutsaputrám prā́vo yád dasyuhátye kutsavatsám
10.106.01	a	ubhā́ u nūnáṁ tád íd arthayethe ví tanvāthe dhíyo vástrāpáseva
10.106.01	c	sadhrīcīnā́ yā́tave prém ajīgaḥ sudíneva pŕ̥kṣa ā́ taṁsayethe
10.106.02	a	uṣṭā́reva phárvareṣu śrayethe prāyogéva śvā́tryā śā́sur éthaḥ
10.106.02	c	dūtéva hí ṣṭhó yaśásā jáneṣu mā́pa sthātam mahiṣévāvapā́nāt
10.106.03	a	sākaṁyújā śakunásyeva pakṣā́ paśvéva citrā́ yájur ā́ gamiṣṭam
10.106.03	c	agnír iva devayór dīdivā́ṁsā párijmāneva yajathaḥ purutrā́
10.106.04	a	āpī́ vo asmé pitáreva putrógréva rucā́ nr̥pátīva turyaí
10.106.04	c	íryeva puṣṭyaí kiráṇeva bhujyaí śruṣṭīvā́neva hávam ā́ gamiṣṭam
10.106.05	a	váṁsageva pūṣaryāā̀ śimbā́tā mitréva r̥tā́ śatárā śā́tapantā
10.106.05	c	vā́jevoccā́ váyasā gharmyeṣṭhā́ méṣeveṣā́ saparyāā̀ púrīṣā
10.106.06	a	sr̥ṇyèva jarbhárī turphárītū naitośéva turphárī parpharī́kā
10.106.06	c	udanyajéva jémanā maderū́ tā́ me jarā́yv ajáram marā́yu
10.106.07	a	pajréva cárcaraṁ jā́ram marā́yu kṣádmevā́rtheṣu tartarītha ugrā
10.106.07	c	r̥bhū́ nā́pat kharamajrā́ kharájrur vāyúr ná parpharat kṣayad rayīṇā́m
10.106.08	a	gharméva mádhu jaṭháre sanérū bhágevitā turphárī phā́rivā́ram
10.106.08	c	pataréva cacarā́ candránirṇiṅ mánar̥ṅgā mananyāā̀ ná jágmī
10.106.09	a	br̥hánteva gambháreṣu pratiṣṭhā́m pā́deva gādháṁ tárate vidāthaḥ
10.106.09	c	kárṇeva śā́sur ánu hí smárāthó 'ṁśeva no bhajataṁ citrám ápnaḥ
10.106.10	a	āraṅgaréva mádhv érayethe sāraghéva gávi nīcī́nabāre
10.106.10	c	kīnā́reva svédam āsiṣvidānā́ kṣā́mevorjā́ sūyavasā́t sacethe
10.106.11	a	r̥dhyā́ma stómaṁ sanuyā́ma vā́jam ā́ no mántraṁ saráthehópa yātam
10.106.11	c	yáśo ná pakvám mádhu góṣv antár ā́ bhūtā́ṁśo aśvínoḥ kā́mam aprāḥ
10.107.01	a	āvír abhūn máhi mā́ghonam eṣāṁ víśvaṁ jīváṁ támaso nír amoci
10.107.01	c	máhi jyótiḥ pitŕ̥bhir dattám ā́gād urúḥ pánthā dákṣiṇāyā adarśi
10.107.02	a	uccā́ diví dákṣiṇāvanto asthur yé aśvadā́ḥ sahá té sū́ryeṇa
10.107.02	c	hiraṇyadā́ amr̥tatvám bhajante vāsodā́ḥ soma prá tiranta ā́yuḥ
10.107.03	a	daívī pūrtír dákṣiṇā devayajyā́ ná kavāríbhyo nahí té pr̥ṇánti
10.107.03	c	áthā náraḥ práyatadakṣiṇāso 'vadyabhiyā́ bahávaḥ pr̥ṇanti
10.107.04	a	śatádhāraṁ vāyúm arkáṁ svarvídaṁ nr̥cákṣasas té abhí cakṣate havíḥ
10.107.04	c	yé pr̥ṇánti prá ca yáchanti saṁgamé té dákṣiṇāṁ duhate saptámātaram
10.107.05	a	dákṣiṇāvān prathamó hūtá eti dákṣiṇāvān grāmaṇī́r ágram eti
10.107.05	c	tám evá manye nr̥pátiṁ jánānāṁ yáḥ prathamó dákṣiṇām āvivā́ya
10.107.06	a	tám evá ŕ̥ṣiṁ tám u brahmā́ṇam āhur yajñanyàṁ sāmagā́m ukthaśā́sam
10.107.06	c	sá śukrásya tanvò veda tisró yáḥ prathamó dákṣiṇayā rarā́dha
10.107.07	a	dákṣiṇā́śvaṁ dákṣiṇā gā́ṁ dadāti dákṣiṇā candrám utá yád dhíraṇyam
10.107.07	c	dákṣiṇā́nnaṁ vanute yó na ātmā́ dákṣiṇāṁ várma kr̥ṇute vijānán
10.107.08	a	ná bhojā́ mamrur ná nyarthám īyur ná riṣyanti ná vyathante ha bhojā́ḥ
10.107.08	c	idáṁ yád víśvam bhúvanaṁ svàś caitát sárvaṁ dákṣiṇaibhyo dadāti
10.107.09	a	bhojā́ jigyuḥ surabhíṁ yónim ágre bhojā́ jigyur vadhvàṁ yā́ suvā́sāḥ
10.107.09	c	bhojā́ jigyur antaḥpéyaṁ súrāyā bhojā́ jigyur yé áhūtāḥ prayánti
10.107.10	a	bhojā́yā́śvaṁ sám mr̥janty āśúm bhojā́yāste kanyāā̀ śúmbhamānā
10.107.10	c	bhojásyedám puṣkaríṇīva véśma páriṣkr̥taṁ devamānéva citrám
10.107.11	a	bhojám áśvāḥ suṣṭhuvā́ho vahanti suvŕ̥d rátho vartate dákṣiṇāyāḥ
10.107.11	c	bhojáṁ devāso 'vatā bháreṣu bhojáḥ śátrūn samanīkéṣu jétā
10.108.01	a	kím ichántī sarámā prédám ānaḍ dūré hy ádhvā jáguriḥ parācaíḥ
10.108.01	c	kā́sméhitiḥ kā́ páritakmyāsīt katháṁ rasā́yā ataraḥ páyāṁsi
10.108.02	a	índrasya dūtī́r iṣitā́ carāmi mahá ichántī paṇayo nidhī́n vaḥ
10.108.02	c	atiṣkádo bhiyásā tán na āvat táthā rasā́yā ataram páyāṁsi
10.108.03	a	kīdŕ̥ṅṅ índraḥ sarame kā́ dr̥śīkā́ yásyedáṁ dūtī́r ásaraḥ parākā́t
10.108.03	c	ā́ ca gáchān mitrám enā dadhāmā́thā gávāṁ gópatir no bhavāti
10.108.04	a	nā́háṁ táṁ veda dábhyaṁ dábhat sá yásyedáṁ dūtī́r ásaram parākā́t
10.108.04	c	ná táṁ gūhanti sraváto gabhīrā́ hatā́ índreṇa paṇayaḥ śayadhve
10.108.05	a	imā́ gā́vaḥ sarame yā́ aíchaḥ pári divó ántān subhage pátantī
10.108.05	c	kás ta enā áva sr̥jād áyudhvy utā́smā́kam ā́yudhā santi tigmā́
10.108.06	a	asenyā́ vaḥ paṇayo vácāṁsy aniṣavyā́s tanvàḥ santu pāpī́ḥ
10.108.06	c	ádhr̥ṣṭo va étavā́ astu pánthā bŕ̥haspátir va ubhayā́ ná mr̥ḷāt
10.108.07	a	ayáṁ nidhíḥ sarame ádribudhno góbhir áśvebhir vásubhir nyr̥̀ṣṭaḥ
10.108.07	c	rákṣanti tám paṇáyo yé sugopā́ réku padám álakam ā́ jagantha
10.108.08	a	éhá gamann ŕ̥ṣayaḥ sómaśitā ayā́syo áṅgiraso návagvāḥ
10.108.08	c	tá etám ūrváṁ ví bhajanta gónām áthaitád vácaḥ paṇáyo vámann ít
10.108.09	a	evā́ ca tváṁ sarama ājagántha prábādhitā sáhasā daívyena
10.108.09	c	svásāraṁ tvā kr̥ṇavai mā́ púnar gā ápa te gávāṁ subhage bhajāma
10.108.10	a	nā́háṁ veda bhrātr̥tváṁ nó svasr̥tvám índro vidur áṅgirasaś ca ghorā́ḥ
10.108.10	c	gókāmā me achadayan yád ā́yam ápā́ta ita paṇayo várīyaḥ
10.108.11	a	dūrám ita paṇayo várīya úd gā́vo yantu minatī́r r̥téna
10.108.11	c	bŕ̥haspátir yā́ ávindan nígūḷhāḥ sómo grā́vāṇa ŕ̥ṣayaś ca víprāḥ
10.109.01	a	tè 'vadan prathamā́ brahmakilbiṣé 'kūpāraḥ saliló mātaríśvā
10.109.01	c	vīḷúharās tápa ugró mayobhū́r ā́po devī́ḥ prathamajā́ r̥téna
10.109.02	a	sómo rā́jā prathamó brahmajāyā́m púnaḥ prā́yachad áhr̥ṇīyamānaḥ
10.109.02	c	anvartitā́ váruṇo mitrá āsīd agnír hótā hastagŕ̥hyā́ nināya
10.109.03	a	hástenaivá grāhyà ādhír asyā brahmajāyéyám íti céd ávocan
10.109.03	c	ná dūtā́ya prahyè tastha eṣā́ táthā rāṣṭráṁ gupitáṁ kṣatríyasya
10.109.04	a	devā́ etásyām avadanta pū́rve saptar̥ṣáyas tápase yé niṣedúḥ
10.109.04	c	bhīmā́ jāyā́ brāhmaṇásyópanītā durdhā́ṁ dadhāti paramé vyòman
10.109.05	a	brahmacārī́ carati véviṣad víṣaḥ sá devā́nām bhavaty ékam áṅgam
10.109.05	c	téna jāyā́m ánv avindad bŕ̥haspátiḥ sómena nītā́ṁ juhvàṁ ná devāḥ
10.109.06	a	púnar vaí devā́ adaduḥ púnar manuṣyāā̀ utá
10.109.06	c	rā́jānaḥ satyáṁ kr̥ṇvānā́ brahmajāyā́m púnar daduḥ
10.109.07	a	punardā́ya brahmajāyā́ṁ kr̥tvī́ devaír nikilbiṣám
10.109.07	c	ū́rjam pr̥thivyā́ bhaktvā́yorugāyám úpāsate
10.110.01	a	sámiddho adyá mánuṣo duroṇé devó devā́n yajasi jātavedaḥ
10.110.01	c	ā́ ca váha mitramahaś cikitvā́n tváṁ dūtáḥ kavír asi prácetāḥ
10.110.02	a	tánūnapāt pathá r̥tásya yā́nān mádhvā samañján svadayā sujihva
10.110.02	c	mánmāni dhībhír utá yajñám r̥ndhán devatrā́ ca kr̥ṇuhy adhvaráṁ naḥ
10.110.03	a	ājúhvāna ī́ḍyo vándyaś cā́ yāhy agne vásubhiḥ sajóṣāḥ
10.110.03	c	tváṁ devā́nām asi yahva hótā sá enān yakṣīṣitó yájīyān
10.110.04	a	prācī́nam barhíḥ pradíśā pr̥thivyā́ vástor asyā́ vr̥jyate ágre áhnām
10.110.04	c	vy ù prathate vitaráṁ várīyo devébhyo áditaye syonám
10.110.05	a	vyácasvatīr urviyā́ ví śrayantām pátibhyo ná jánayaḥ śúmbhamānāḥ
10.110.05	c	dévīr dvāro br̥hatīr viśvaminvā devébhyo bhavata suprāyaṇā́ḥ
10.110.06	a	ā́ suṣváyantī yajaté úpāke uṣā́sānáktā sadatāṁ ní yónau
10.110.06	c	divyé yóṣaṇe br̥hatī́ surukmé ádhi śríyaṁ śukrapíśaṁ dádhāne
10.110.07	a	daívyā hótārā prathamā́ suvā́cā mímānā yajñám mánuṣo yájadhyai
10.110.07	c	pracodáyantā vidátheṣu kārū́ prācī́naṁ jyótiḥ pradíśā diśántā
10.110.08	a	ā́ no yajñám bhā́ratī tū́yam etv íḷā manuṣvád ihá cetáyantī
10.110.08	c	tisró devī́r barhír édáṁ syonáṁ sárasvatī svápasaḥ sadantu
10.110.09	a	yá imé dyā́vāpr̥thivī́ jánitrī rūpaír ápiṁśad bhúvanāni víśvā
10.110.09	c	tám adyá hotar iṣitó yájīyān deváṁ tváṣṭāram ihá yakṣi vidvā́n
10.110.10	a	upā́vasr̥ja tmányā samañján devā́nām pā́tha r̥tuthā́ havī́ṁṣi
10.110.10	c	vánaspátiḥ śamitā́ devó agníḥ svádantu havyám mádhunā ghr̥téna
10.110.11	a	sadyó jātó vy àmimīta yajñám agnír devā́nām abhavat purogā́ḥ
10.110.11	c	asyá hótuḥ pradíśy r̥tásya vācí svā́hākr̥taṁ havír adantu devā́ḥ
10.111.01	a	mánīṣiṇaḥ prá bharadhvam manīṣā́ṁ yáthā yathā matáyaḥ sánti nr̥ṇā́m
10.111.01	c	índraṁ satyaír érayāmā kr̥tébhiḥ sá hí vīró girvaṇasyúr vídānaḥ
10.111.02	a	r̥tásya hí sádaso dhītír ádyaut sáṁ gārṣṭeyó vr̥ṣabhó góbhir ānaṭ
10.111.02	c	úd atiṣṭhat taviṣéṇā ráveṇa mahā́nti cit sáṁ vivyācā rájāṁsi
10.111.03	a	índraḥ kíla śrútyā asyá veda sá hí jiṣṇúḥ pathikŕ̥t sū́ryāya
10.111.03	c	ā́n ménāṁ kr̥ṇvánn ácyuto bhúvad góḥ pátir diváḥ sanajā́ ápratītaḥ
10.111.04	a	índro mahnā́ maható arṇavásya vratā́minād áṅgirobhir gr̥ṇānáḥ
10.111.04	c	purū́ṇi cin ní tatānā rájāṁsi dādhā́ra yó dharúṇaṁ satyátātā
10.111.05	a	índro diváḥ pratimā́nam pr̥thivyā́ víśvā veda sávanā hánti śúṣṇam
10.111.05	c	mahī́ṁ cid dyā́m ā́tanot sū́ryeṇa cāskámbha cit kámbhanena skábhīyān
10.111.06	a	vájreṇa hí vr̥trahā́ vr̥trám ástar ádevasya śū́śuvānasya māyā́ḥ
10.111.06	c	ví dhr̥ṣṇo átra dhr̥ṣatā́ jaghanthā́thābhavo maghavan bāhvòjāḥ
10.111.07	a	sácanta yád uṣásaḥ sū́ryeṇa citrā́m asya ketávo rā́m avindan
10.111.07	c	ā́ yán nákṣatraṁ dádr̥śe divó ná púnar yató nákir addhā́ nú veda
10.111.08	a	dūráṁ kíla prathamā́ jagmur āsām índrasya yā́ḥ prasavé sasrúr ā́paḥ
10.111.08	c	kvà svid ágraṁ kvà budhná āsām ā́po mádhyaṁ kvà vo nūnám ántaḥ
10.111.09	a	sr̥jáḥ síndhūm̐r áhinā jagrasānā́m̐ ā́d íd etā́ḥ prá vivijre javéna
10.111.09	c	múmukṣamāṇā utá yā́ mumucré 'dhéd etā́ ná ramante nítiktāḥ
10.111.10	a	sadhrī́cīḥ síndhum uśatī́r ivāyan sanā́j jārá āritáḥ pūrbhíd āsām
10.111.10	c	ástam ā́ te pā́rthivā vásūny asmé jagmuḥ sūnŕ̥tā indra pūrvī́ḥ
10.112.01	a	índra píba pratikāmáṁ sutásya prātaḥsāvás táva hí pūrvápītiḥ
10.112.01	c	hárṣasva hántave śūra śátrūn ukthébhiṣ ṭe vīryāā̀ prá bravāma
10.112.02	a	yás te rátho mánaso jávīyān éndra téna somapéyāya yāhi
10.112.02	c	tū́yam ā́ te hárayaḥ prá dravantu yébhir yā́si vŕ̥ṣabhir mándamānaḥ
10.112.03	a	háritvatā várcasā sū́ryasya śréṣṭhai rūpaís tanvàṁ sparśayasva
10.112.03	c	asmā́bhir indra sákhibhir huvānáḥ sadhrīcīnó mādayasvā niṣádya
10.112.04	a	yásya tyát te mahimā́nam mádeṣv imé mahī́ ródasī nā́viviktām
10.112.04	c	tád óka ā́ háribhir indra yuktaíḥ priyébhir yāhi priyám ánnam ácha
10.112.05	a	yásya śáśvat papivā́m̐ indra śátrūn anānukr̥tyā́ ráṇyā cakártha
10.112.05	c	sá te púraṁdhiṁ táviṣīm iyarti sá te mádāya sutá indra sómaḥ
10.112.06	a	idáṁ te pā́traṁ sánavittam indra píbā sómam enā́ śatakrato
10.112.06	c	pūrṇá āhāvó madirásya mádhvo yáṁ víśva íd abhiháryanti devā́ḥ
10.112.07	a	ví hí tvā́m indra purudhā́ jánāso hitáprayaso vr̥ṣabha hváyante
10.112.07	c	asmā́kaṁ te mádhumattamānīmā́ bhuvan sávanā téṣu harya
10.112.08	a	prá ta indra pūrvyā́ṇi prá nūnáṁ vīryāā̀ vocam prathamā́ kr̥tā́ni
10.112.08	c	satīnámanyur aśrathāyo ádriṁ suvedanā́m akr̥ṇor bráhmaṇe gā́m
10.112.09	a	ní ṣú sīda gaṇapate gaṇéṣu tvā́m āhur vípratamaṁ kavīnā́m
10.112.09	c	ná r̥té tvát kriyate kíṁ canā́ré mahā́m arkám maghavañ citrám arca
10.112.10	a	abhikhyā́ no maghavan nā́dhamānān sákhe bodhí vasupate sákhīnām
10.112.10	c	ráṇaṁ kr̥dhi raṇakr̥t satyaśuṣmā́bhakte cid ā́ bhajā rāyé asmā́n
10.113.01	a	tám asya dyā́vāpr̥thivī́ sácetasā víśvebhir devaír ánu śúṣmam āvatām
10.113.01	c	yád aít kr̥ṇvānó mahimā́nam indriyám pītvī́ sómasya krátumām̐ avardhata
10.113.02	a	tám asya víṣṇur mahimā́nam ójasāṁśúṁ dadhanvā́n mádhuno ví rapśate
10.113.02	c	devébhir índro maghávā sayā́vabhir vr̥tráṁ jaghanvā́m̐ abhavad váreṇyaḥ
10.113.03	a	vr̥tréṇa yád áhinā bíbhrad ā́yudhā samásthithā yudháye śáṁsam āvíde
10.113.03	c	víśve te átra marútaḥ sahá tmánā́vardhann ugra mahimā́nam indriyám
10.113.04	a	jajñāná evá vy àbādhata spŕ̥dhaḥ prā́paśyad vīró abhí paúṁsyaṁ ráṇam
10.113.04	c	ávr̥ścad ádrim áva sasyádaḥ sr̥jad ástabhnān nā́kaṁ svapasyáyā pr̥thúm
10.113.05	a	ā́d índraḥ satrā́ táviṣīr apatyata várīyo dyā́vāpr̥thivī́ abādhata
10.113.05	c	ávābharad dhr̥ṣitó vájram āyasáṁ śévam mitrā́ya váruṇāya dāśúṣe
10.113.06	a	índrasyā́tra táviṣībhyo virapśína r̥ghāyató araṁhayanta manyáve
10.113.06	c	vr̥tráṁ yád ugró vy ávr̥ścad ójasāpó bíbhrataṁ támasā párīvr̥tam
10.113.07	a	yā́ vīryāā̀ṇi prathamā́ni kártvā mahitvébhir yátamānau samīyátuḥ
10.113.07	c	dhvāntáṁ támó 'va dadhvase hatá índro mahnā́ pūrváhūtāv apatyata
10.113.08	a	víśve devā́so ádha vŕ̥ṣṇyāni té 'vardhayan sómavatyā vacasyáyā
10.113.08	c	raddháṁ vr̥trám áhim índrasya hánmanāgnír ná jámbhais tr̥ṣv ánnam āvayat
10.113.09	a	bhū́ri dákṣebhir vacanébhir ŕ̥kvabhiḥ sakhyébhiḥ sakhyā́ni prá vocata
10.113.09	c	índro dhúniṁ ca cúmuriṁ ca dambháyañ chraddhāmanasyā́ śr̥ṇute dabhī́taye
10.113.10	a	tvám purū́ṇy ā́ bharā sváśvyā yébhir máṁsai nivácanāni śáṁsan
10.113.10	c	sugébhir víśvā duritā́ tarema vidó ṣú ṇa urviyā́ gādhám adyá
10.114.01	a	gharmā́ sámantā trivŕ̥taṁ vy āā̀patus táyor júṣṭim mātaríśvā jagāma
10.114.01	c	divás páyo dídhiṣāṇā aveṣan vidúr devā́ḥ sahásāmānam arkám
10.114.02	a	tisró deṣṭrā́ya nírr̥tīr úpāsate dīrghaśrúto ví hí jānánti váhnayaḥ
10.114.02	c	tā́sāṁ ní cikyuḥ kaváyo nidā́nam páreṣu yā́ gúhyeṣu vratéṣu
10.114.03	a	cátuṣkapardā yuvatíḥ supéśā ghr̥tápratīkā vayúnāni vaste
10.114.03	c	tásyāṁ suparṇā́ vŕ̥ṣaṇā ní ṣedatur yátra devā́ dadhiré bhāgadhéyam
10.114.04	a	ékaḥ suparṇáḥ sá samudrám ā́ viveśa sá idáṁ víśvam bhúvanaṁ ví caṣṭe
10.114.04	c	tám pā́kena mánasāpaśyam ántitas tám mātā́ reḷhi sá u reḷhi mātáram
10.114.05	a	suparṇáṁ víprāḥ kaváyo vácobhir ékaṁ sántam bahudhā́ kalpayanti
10.114.05	c	chándāṁsi ca dádhato adhvaréṣu gráhān sómasya mimate dvā́daśa
10.114.06	a	ṣaṭtriṁśā́ṁś ca catúraḥ kalpáyantaś chándāṁsi ca dádhata ādvādaśám
10.114.06	c	yajñáṁ vimā́ya kaváyo manīṣá r̥ksāmā́bhyām prá ráthaṁ vartayanti
10.114.07	a	cáturdaśānyé mahimā́no asya táṁ dhī́rā vācā́ prá ṇayanti saptá
10.114.07	c	ā́pnānaṁ tīrtháṁ ká ihá prá vocad yéna pathā́ prapíbante sutásya
10.114.08	a	sahasradhā́ pañcadaśā́ny ukthā́ yā́vad dyā́vāpr̥thivī́ tā́vad ít tát
10.114.08	c	sahasradhā́ mahimā́naḥ sahásraṁ yā́vad bráhma víṣṭhitaṁ tā́vatī vā́k
10.114.09	a	káś chándasāṁ yógam ā́ veda dhī́raḥ kó dhíṣṇyām práti vā́cam papāda
10.114.09	c	kám r̥tvíjām aṣṭamáṁ śū́ram āhur hárī índrasya ní cikāya káḥ svit
10.114.10	a	bhū́myā ántam páry éke caranti ráthasya dhūrṣú yuktā́so asthuḥ
10.114.10	c	śrámasya dāyáṁ ví bhajanty ebhyo yadā́ yamó bhávati harmyé hitáḥ
10.115.01	a	citrá íc chíśos táruṇasya vakṣátho ná yó mātárāv apyéti dhā́tave
10.115.01	c	anūdhā́ yádi jī́janad ádhā ca nú vavákṣa sadyó máhi dūtyàṁ cáran
10.115.02	a	agnír ha nā́ma dhāyi dánn apástamaḥ sáṁ yó vánā yuváte bhásmanā datā́
10.115.02	c	abhipramúrā juhvāā̀ svadhvará inó ná próthamāno yávase vŕ̥ṣā
10.115.03	a	táṁ vo víṁ ná druṣádaṁ devám ándhasa índum próthantam pravápantam arṇavám
10.115.03	c	āsā́ váhniṁ ná śocíṣā virapśínam máhivrataṁ ná sarájantam ádhvanaḥ
10.115.04	a	ví yásya te jrayasānásyājara dhákṣor ná vā́tāḥ pári sánty ácyutāḥ
10.115.04	c	ā́ raṇvā́so yúyudhayo ná satvanáṁ tritáṁ naśanta prá śiṣánta iṣṭáye
10.115.05	a	sá íd agníḥ káṇvatamaḥ káṇvasakhāryáḥ párasyā́ntarasya táruṣaḥ
10.115.05	c	agníḥ pātu gr̥ṇató agníḥ sūrī́n agnír dadātu téṣām ávo naḥ
10.115.06	a	vājíntamāya sáhyase supitrya tr̥ṣú cyávāno ánu jātávedase
10.115.06	c	anudré cid yó dhr̥ṣatā́ váraṁ saté mahíntamāya dhánvanéd aviṣyaté
10.115.07	a	evā́gnír mártaiḥ sahá sūríbhir vásu ṣṭave sáhasaḥ sūnáro nŕ̥bhiḥ
10.115.07	c	mitrā́so ná yé súdhitā r̥tāyávo dyā́vo ná dyumnaír abhí sánti mā́nuṣān
10.115.08	a	ū́rjo napāt sahasāvann íti tvopastutásya vandate vŕ̥ṣā vā́k
10.115.08	c	tvā́ṁ stoṣāma tváyā suvī́rā drā́ghīya ā́yuḥ prataráṁ dádhānāḥ
10.115.09	a	íti tvāgne vr̥ṣṭihávyasya putrā́ upastutā́sa ŕ̥ṣayo 'vocan
10.115.09	c	tā́ṁś ca pāhí gr̥ṇatáś ca sūrī́n váṣaḍ váṣaḷ íty ūrdhvā́so anakṣan námo náma íty ūrdhvā́so anakṣan
10.116.01	a	píbā sómam mahatá indriyā́ya píbā vr̥trā́ya hántave śaviṣṭha
10.116.01	c	píba rāyé śávase hūyámānaḥ píba mádhvas tr̥pád indrā́ vr̥ṣasva
10.116.02	a	asyá piba kṣumátaḥ prásthitasyéndra sómasya váram ā́ sutásya
10.116.02	c	svastidā́ mánasā mādayasvārvācīnó reváte saúbhagāya
10.116.03	a	mamáttu tvā divyáḥ sóma indra mamáttu yáḥ sūyáte pā́rthiveṣu
10.116.03	c	mamáttu yéna várivaś cakártha mamáttu yéna niriṇā́si śátrūn
10.116.04	a	ā́ dvibárhā aminó yātv índro vŕ̥ṣā háribhyām páriṣiktam ándhaḥ
10.116.04	c	gávy ā́ sutásya prábhr̥tasya mádhvaḥ satrā́ khédām aruśahā́ vr̥ṣasva
10.116.05	a	ní tigmā́ni bhrāśáyan bhrā́śyāny áva sthirā́ tanuhi yātujū́nām
10.116.05	c	ugrā́ya te sáho bálaṁ dadāmi pratī́tyā śátrūn vigadéṣu vr̥śca
10.116.06	a	vy àryá indra tanuhi śrávāṁsy ója sthiréva dhánvano 'bhímātīḥ
10.116.06	c	asmadryàg vāvr̥dhānáḥ sáhobhir ánibhr̥ṣṭas tanvàṁ vāvr̥dhasva
10.116.07	a	idáṁ havír maghavan túbhyaṁ rātám práti samrāḷ áhr̥ṇāno gr̥bhāya
10.116.07	c	túbhyaṁ sutó maghavan túbhyam pakvò 'ddhīā̀ndra píba ca prásthitasya
10.116.08	a	addhī́d indra prásthitemā́ havī́ṁṣi cáno dadhiṣva pacatótá sómam
10.116.08	c	práyasvantaḥ práti haryāmasi tvā satyā́ḥ santu yájamānasya kā́māḥ
10.116.09	a	préndrāgníbhyāṁ suvacasyā́m iyarmi síndhāv iva prérayaṁ nā́vam arkaíḥ
10.116.09	c	áyā iva pári caranti devā́ yé asmábhyaṁ dhanadā́ udbhídaś ca
10.117.01	a	ná vā́ u devā́ḥ kṣúdham íd vadháṁ dadur utā́śitam úpa gachanti mr̥tyávaḥ
10.117.01	c	utó rayíḥ pr̥ṇató nópa dasyaty utā́pr̥ṇan marḍitā́raṁ ná vindate
10.117.02	a	yá ādhrā́ya cakamānā́ya pitvó 'nnavān sán raphitā́yopajagmúṣe
10.117.02	c	sthirám mánaḥ kr̥ṇuté sévate purótó cit sá marḍitā́raṁ ná vindate
10.117.03	a	sá íd bhojó yó gr̥háve dádāty ánnakāmāya cárate kr̥śā́ya
10.117.03	c	áram asmai bhavati yā́mahūtā utā́parī́ṣu kr̥ṇute sákhāyam
10.117.04	a	ná sá sákhā yó ná dádāti sákhye sacābhúve sácamānāya pitváḥ
10.117.04	c	ápāsmāt préyān ná tád óko asti pr̥ṇántam anyám áraṇaṁ cid ichet
10.117.05	a	pr̥ṇīyā́d ín nā́dhamānāya távyān drā́ghīyāṁsam ánu paśyeta pánthām
10.117.05	c	ó hí vártante ráthyeva cakrā́nyám anyam úpa tiṣṭhanta rā́yaḥ
10.117.06	a	mógham ánnaṁ vindate ápracetāḥ satyám bravīmi vadhá ít sá tásya
10.117.06	c	nā́ryamáṇam púṣyati nó sákhāyaṁ kévalāgho bhavati kevalādī́
10.117.07	a	kr̥ṣánn ít phā́la ā́śitaṁ kr̥ṇoti yánn ádhvānam ápa vr̥ṅkte carítraiḥ
10.117.07	c	vádan brahmā́vadato vánīyān pr̥ṇánn āpír ápr̥ṇantam abhí ṣyāt
10.117.08	a	ékapād bhū́yo dvipádo ví cakrame dvipā́t tripā́dam abhy èti paścā́t
10.117.08	c	cátuṣpād eti dvipádām abhisvaré sampáśyan paṅktī́r upatíṣṭhamānaḥ
10.117.09	a	samaú cid dhástau ná samáṁ viviṣṭaḥ sammātárā cin ná samáṁ duhāte
10.117.09	c	yamáyoś cin ná samā́ vīryāā̀ṇi jñātī́ cit sántau ná samám pr̥ṇītaḥ
10.118.01	a	ágne háṁsi ny àtríṇaṁ dī́dyan mártyeṣv ā́
10.118.01	c	své kṣáye śucivrata
10.118.02	a	út tiṣṭhasi svāā̀huto ghr̥tā́ni práti modase
10.118.02	c	yát tvā srúcaḥ samásthiran
10.118.03	a	sá ā́huto ví rocate 'gnír īḷényo girā́
10.118.03	c	srucā́ prátīkam ajyate
10.118.04	a	ghr̥ténāgníḥ sám ajyate mádhupratīka ā́hutaḥ
10.118.04	c	rócamāno vibhā́vasuḥ
10.118.05	a	járamāṇaḥ sám idhyase devébhyo havyavāhana
10.118.05	c	táṁ tvā havanta mártyāḥ
10.118.06	a	tám martā ámartyaṁ ghr̥ténāgníṁ saparyata
10.118.06	c	ádābhyaṁ gr̥hápatim
10.118.07	a	ádābhyena śocíṣā́gne rákṣas tváṁ daha
10.118.07	c	gopā́ r̥tásya dīdihi
10.118.08	a	sá tvám agne prátīkena práty oṣa yātudhānyàḥ
10.118.08	c	urukṣáyeṣu dī́dyat
10.118.09	a	táṁ tvā gīrbhír urukṣáyā havyavā́haṁ sám īdhire
10.118.09	c	yájiṣṭham mā́nuṣe jáne
10.119.01	a	íti vā́ íti me máno gā́m áśvaṁ sanuyām íti
10.119.01	c	kuvít sómasyā́pām íti
10.119.02	a	prá vā́tā iva dódhata ún mā pītā́ ayaṁsata
10.119.02	c	kuvít sómasyā́pām íti
10.119.03	a	ún mā pītā́ ayaṁsata rátham áśvā ivāśávaḥ
10.119.03	c	kuvít sómasyā́pām íti
10.119.04	a	úpa mā matír asthita vāśrā́ putrám iva priyám
10.119.04	c	kuvít sómasyā́pām íti
10.119.05	a	aháṁ táṣṭeva vandhúram páry acāmi hr̥dā́ matím
10.119.05	c	kuvít sómasyā́pām íti
10.119.06	a	nahí me akṣipác canā́chāntsuḥ páñca kr̥ṣṭáyaḥ
10.119.06	c	kuvít sómasyā́pām íti
10.119.07	a	nahí me ródasī ubhé anyám pakṣáṁ caná práti
10.119.07	c	kuvít sómasyā́pām íti
10.119.08	a	abhí dyā́m mahinā́ bhuvam abhīā̀mā́m pr̥thivī́m mahī́m
10.119.08	c	kuvít sómasyā́pām íti
10.119.09	a	hántāhám pr̥thivī́m imā́ṁ ní dadhānīhá vehá vā
10.119.09	c	kuvít sómasyā́pām íti
10.119.10	a	oṣám ít pr̥thivī́m aháṁ jaṅghánānīhá vehá vā
10.119.10	c	kuvít sómasyā́pām íti
10.119.11	a	diví me anyáḥ pakṣò 'dhó anyám acīkr̥ṣam
10.119.11	c	kuvít sómasyā́pām íti
10.119.12	a	ahám asmi mahāmahò 'bhinabhyám údīṣitaḥ
10.119.12	c	kuvít sómasyā́pām íti
10.119.13	a	gr̥hó yāmy áraṁkr̥to devébhyo havyavā́hanaḥ
10.119.13	c	kuvít sómasyā́pām íti
10.120.01	a	tád íd āsa bhúvaneṣu jyéṣṭhaṁ yáto jajñá ugrás tveṣánr̥mṇaḥ
10.120.01	c	sadyó jajñānó ní riṇāti śátrūn ánu yáṁ víśve mádanty ū́māḥ
10.120.02	a	vāvr̥dhānáḥ śávasā bhū́ryojāḥ śátrur dāsā́ya bhiyásaṁ dadhāti
10.120.02	c	ávyanac ca vyanác ca sásni sáṁ te navanta prábhr̥tā mádeṣu
10.120.03	a	tvé krátum ápi vr̥ñjanti víśve dvír yád eté trír bhávanty ū́māḥ
10.120.03	c	svādóḥ svā́dīyaḥ svādúnā sr̥jā sám adáḥ sú mádhu mádhunābhí yodhīḥ
10.120.04	a	íti cid dhí tvā dhánā jáyantam máde made anumádanti víprāḥ
10.120.04	c	ójīyo dhr̥ṣṇo sthirám ā́ tanuṣva mā́ tvā dabhan yātudhā́nā durévāḥ
10.120.05	a	tváyā vayáṁ śāśadmahe ráṇeṣu prapáśyanto yudhényāni bhū́ri
10.120.05	c	codáyāmi ta ā́yudhā vácobhiḥ sáṁ te śiśāmi bráhmaṇā váyāṁsi
10.120.06	a	stuṣéyyam puruvárpasam ŕ̥bhvam inátamam āptyám āptyā́nām
10.120.06	c	ā́ darṣate śávasā saptá dā́nūn prá sākṣate pratimā́nāni bhū́ri
10.120.07	a	ní tád dadhiṣé 'varam páraṁ ca yásminn ā́vithā́vasā duroṇé
10.120.07	c	ā́ mātárā sthāpayase jigatnū́ áta inoṣi kárvarā purū́ṇi
10.120.08	a	imā́ bráhma br̥háddivo vivaktī́ndrāya śūṣám agriyáḥ svarṣā́ḥ
10.120.08	c	mahó gotrásya kṣayati svarā́jo dúraś ca víśvā avr̥ṇod ápa svā́ḥ
10.120.09	a	evā́ mahā́n br̥háddivo átharvā́vocat svā́ṁ tanvàm índram evá
10.120.09	c	svásāro mātaríbhvarīr ariprā́ hinvánti ca śávasā vardháyanti ca
10.121.01	a	hiraṇyagarbháḥ sám avartatā́gre bhūtásya jātáḥ pátir éka āsīt
10.121.01	c	sá dādhāra pr̥thivī́ṁ dyā́m utémā́ṁ kásmai devā́ya havíṣā vidhema
10.121.02	a	yá ātmadā́ baladā́ yásya víśva upā́sate praśíṣaṁ yásya devā́ḥ
10.121.02	c	yásya chāyā́mŕ̥taṁ yásya mr̥tyúḥ kásmai devā́ya havíṣā vidhema
10.121.03	a	yáḥ prāṇató nimiṣató mahitvaíka íd rā́jā jágato babhū́va
10.121.03	c	yá ī́śe asyá dvipádaś cátuṣpadaḥ kásmai devā́ya havíṣā vidhema
10.121.04	a	yásyemé himávanto mahitvā́ yásya samudráṁ rasáyā sahā́húḥ
10.121.04	c	yásyemā́ḥ pradíśo yásya bāhū́ kásmai devā́ya havíṣā vidhema
10.121.05	a	yéna dyaúr ugrā́ pr̥thivī́ ca dr̥ḷhā́ yéna svà stabhitáṁ yéna nā́kaḥ
10.121.05	c	yó antárikṣe rájaso vimā́naḥ kásmai devā́ya havíṣā vidhema
10.121.06	a	yáṁ krándasī ávasā tastabhāné abhy aíkṣetām mánasā réjamāne
10.121.06	c	yátrā́dhi sū́ra údito vibhā́ti kásmai devā́ya havíṣā vidhema
10.121.07	a	ā́po ha yád br̥hatī́r víśvam ā́yan gárbhaṁ dádhānā janáyantīr agním
10.121.07	c	táto devā́nāṁ sám avartatā́sur ékaḥ kásmai devā́ya havíṣā vidhema
10.121.08	a	yáś cid ā́po mahinā́ paryápaśyad dákṣaṁ dádhānā janáyantīr yajñám
10.121.08	c	yó devéṣv ádhi devá éka ā́sīt kásmai devā́ya havíṣā vidhema
10.121.09	a	mā́ no hiṁsīj janitā́ yáḥ pr̥thivyā́ yó vā dívaṁ satyádharmā jajā́na
10.121.09	c	yáś cāpáś candrā́ br̥hatī́r jajā́na kásmai devā́ya havíṣā vidhema
10.121.10	a	prájāpate ná tvád etā́ny anyó víśvā jātā́ni pári tā́ babhūva
10.121.10	c	yátkāmās te juhumás tán no astu vayáṁ syāma pátayo rayīṇā́m
10.122.01	a	vásuṁ ná citrámahasaṁ gr̥ṇīṣe vāmáṁ śévam átithim adviṣeṇyám
10.122.01	c	sá rāsate śurúdho viśvádhāyaso 'gnír hótā gr̥hápatiḥ suvī́ryam
10.122.02	a	juṣāṇó agne práti harya me váco víśvāni vidvā́n vayúnāni sukrato
10.122.02	c	ghŕ̥tanirṇig bráhmaṇe gātúm éraya táva devā́ ajanayann ánu vratám
10.122.03	a	saptá dhā́māni pariyánn ámartyo dā́śad dāśúṣe sukŕ̥te māmahasva
10.122.03	c	suvī́reṇa rayíṇāgne svābhúvā yás ta ā́naṭ samídhā táṁ juṣasva
10.122.04	a	yajñásya ketúm prathamám puróhitaṁ havíṣmanta īḷate saptá vājínam
10.122.04	c	śr̥ṇvántam agníṁ ghr̥tápr̥ṣṭham ukṣáṇam pr̥ṇántaṁ devám pr̥ṇaté suvī́ryam
10.122.05	a	tváṁ dūtáḥ prathamó váreṇyaḥ sá hūyámāno amŕ̥tāya matsva
10.122.05	c	tvā́m marjayan marúto dāśúṣo gr̥hé tvā́ṁ stómebhir bhŕ̥gavo ví rurucuḥ
10.122.06	a	íṣaṁ duhán sudúghāṁ viśvádhāyasaṁ yajñapríye yájamānāya sukrato
10.122.06	c	ágne ghr̥tásnus trír r̥tā́ni dī́dyad vartír yajñám pariyán sukratūyase
10.122.07	a	tvā́m íd asyā́ uṣáso vyùṣṭiṣu dūtáṁ kr̥ṇvānā́ ayajanta mā́nuṣāḥ
10.122.07	c	tvā́ṁ devā́ mahayā́yyāya vāvr̥dhur ā́jyam agne nimr̥jánto adhvaré
10.122.08	a	ní tvā vásiṣṭhā ahvanta vājínaṁ gr̥ṇánto agne vidátheṣu vedhásaḥ
10.122.08	c	rāyás póṣaṁ yájamāneṣu dhāraya yūyám pāta svastíbhiḥ sádā naḥ
10.123.01	a	ayáṁ venáś codayat pŕ̥śnigarbhā jyótirjarāyū rájaso vimā́ne
10.123.01	c	imám apā́ṁ saṁgamé sū́ryasya śíśuṁ ná víprā matíbhī rihanti
10.123.02	a	samudrā́d ūrmím úd iyarti venó nabhojā́ḥ pr̥ṣṭháṁ haryatásya darśi
10.123.02	c	r̥tásya sā́nāv ádhi viṣṭápi bhrā́ṭ samānáṁ yónim abhy ànūṣata vrā́ḥ
10.123.03	a	samānám pūrvī́r abhí vāvaśānā́s tíṣṭhan vatsásya mātáraḥ sánīḷāḥ
10.123.03	c	r̥tásya sā́nāv ádhi cakramāṇā́ rihánti mádhvo amŕ̥tasya vā́ṇīḥ
10.123.04	a	jānánto rūpám akr̥panta víprā mr̥gásya ghóṣam mahiṣásya hí gmán
10.123.04	c	r̥téna yánto ádhi síndhum asthur vidád gandharvó amŕ̥tāni nā́ma
10.123.05	a	apsarā́ jārám upasiṣmiyāṇā́ yóṣā bibharti paramé vyòman
10.123.05	c	cárat priyásya yóniṣu priyáḥ sán sī́dat pakṣé hiraṇyáye sá venáḥ
10.123.06	a	nā́ke suparṇám úpa yát pátantaṁ hr̥dā́ vénanto abhy ácakṣata tvā
10.123.06	c	híraṇyapakṣaṁ váruṇasya dūtáṁ yamásya yónau śakunám bhuraṇyúm
10.123.07	a	ūrdhvó gandharvó ádhi nā́ke asthāt pratyáṅ citrā́ bíbhrad asyā́yudhāni
10.123.07	c	vásāno átkaṁ surabhíṁ dr̥śé káṁ svàr ṇá nā́ma janata priyā́ṇi
10.123.08	a	drapsáḥ samudrám abhí yáj jígāti páśyan gŕ̥dhrasya cákṣasā vídharman
10.123.08	c	bhānúḥ śukréṇa śocíṣā cakānás tr̥tī́ye cakre rájasi priyā́ṇi
10.124.01	a	imáṁ no agna úpa yajñám éhi páñcayāmaṁ trivŕ̥taṁ saptátantum
10.124.01	c	áso havyavā́ḷ utá naḥ purogā́ jyóg evá dīrgháṁ táma ā́śayiṣṭhāḥ
10.124.02	a	ádevād deváḥ pracátā gúhā yán prapáśyamāno amr̥tatvám emi
10.124.02	c	śiváṁ yát sántam áśivo jáhāmi svā́t sakhyā́d áraṇīṁ nā́bhim emi
10.124.03	a	páśyann anyásyā átithiṁ vayā́yā r̥tásya dhā́ma ví mime purū́ṇi
10.124.03	c	śáṁsāmi pitré ásurāya śévam ayajñiyā́d yajñíyam bhāgám emi
10.124.04	a	bahvī́ḥ sámā akaram antár asminn índraṁ vr̥ṇānáḥ pitáraṁ jahāmi
10.124.04	c	agníḥ sómo váruṇas té cyavante paryā́vard rāṣṭráṁ tád avāmy āyán
10.124.05	a	nírmāyā u tyé ásurā abhūvan tváṁ ca mā varuṇa kāmáyāse
10.124.05	c	r̥téna rājann ánr̥taṁ viviñcán máma rāṣṭrásyā́dhipatyam éhi
10.124.06	a	idáṁ svàr idám íd āsa vāmám ayám prakāśá urv àntárikṣam
10.124.06	c	hánāva vr̥tráṁ niréhi soma havíṣ ṭvā sántaṁ havíṣā yajāma
10.124.07	a	kavíḥ kavitvā́ diví rūpám ā́sajad áprabhūtī váruṇo nír apáḥ sr̥jat
10.124.07	c	kṣémaṁ kr̥ṇvānā́ jánayo ná síndhavas tā́ asya várṇaṁ śúcayo bharibhrati
10.124.08	a	tā́ asya jyéṣṭham indriyáṁ sacante tā́ īm ā́ kṣeti svadháyā mádantīḥ
10.124.08	c	tā́ īṁ víśo ná rā́jānaṁ vr̥ṇānā́ bībhatsúvo ápa vr̥trā́d atiṣṭhan
10.124.09	a	bībhatsū́nāṁ sayújaṁ haṁsám āhur apā́ṁ divyā́nāṁ sakhyé cárantam
10.124.09	c	anuṣṭúbham ánu carcūryámāṇam índraṁ ní cikyuḥ kaváyo manīṣā́
10.125.01	a	aháṁ rudrébhir vásubhiś carāmy ahám ādityaír utá viśvádevaiḥ
10.125.01	c	ahám mitrā́váruṇobhā́ bibharmy ahám indrāgnī́ ahám aśvínobhā́
10.125.02	a	aháṁ sómam āhanásam bibharmy aháṁ tváṣṭāram utá pūṣáṇam bhágam
10.125.02	c	aháṁ dadhāmi dráviṇaṁ havíṣmate suprāvyè yájamānāya sunvaté
10.125.03	a	aháṁ rā́ṣṭrī saṁgámanī vásūnāṁ cikitúṣī prathamā́ yajñíyānām
10.125.03	c	tā́m mā devā́ vy àdadhuḥ purutrā́ bhū́riṣṭhātrām bhū́ry āveśáyantīm
10.125.04	a	máyā só ánnam atti yó vipáśyati yáḥ prā́ṇiti yá īṁ śr̥ṇóty uktám
10.125.04	c	amantávo mā́ṁ tá úpa kṣiyanti śrudhí śruta śraddhiváṁ te vadāmi
10.125.05	a	ahám evá svayám idáṁ vadāmi júṣṭaṁ devébhir utá mā́nuṣebhiḥ
10.125.05	c	yáṁ kāmáye táṁ tam ugráṁ kr̥ṇomi tám brahmā́ṇaṁ tám ŕ̥ṣiṁ táṁ sumedhā́m
10.125.06	a	aháṁ rudrā́ya dhánur ā́ tanomi brahmadvíṣe śárave hántavā́ u
10.125.06	c	aháṁ jánāya samádaṁ kr̥ṇomy aháṁ dyā́vāpr̥thivī́ ā́ viveśa
10.125.07	a	aháṁ suve pitáram asya mūrdhán máma yónir apsv àntáḥ samudré
10.125.07	c	táto ví tiṣṭhe bhúvanā́nu víśvotā́mū́ṁ dyā́ṁ varṣmáṇópa spr̥śāmi
10.125.08	a	ahám evá vā́ta iva prá vāmy ārábhamāṇā bhúvanāni víśvā
10.125.08	c	paró divā́ pará enā́ pr̥thivyaítā́vatī mahinā́ sám babhūva
10.126.01	a	ná tám áṁho ná duritáṁ dévāso aṣṭa mártyam
10.126.01	c	sajóṣaso yám aryamā́ mitró náyanti váruṇo áti dvíṣaḥ
10.126.02	a	tád dhí vayáṁ vr̥ṇīmáhe váruṇa mítrā́ryaman
10.126.02	c	yénā nír áṁhaso yūyám pāthá nethā́ ca mártyam áti dvíṣaḥ
10.126.03	a	té nūnáṁ no 'yám ūtáye váruṇo mitró aryamā́
10.126.03	c	náyiṣṭhā u no neṣáṇi párṣiṣṭhā u naḥ parṣáṇy áti dvíṣaḥ
10.126.04	a	yūyáṁ víśvam pári pātha váruṇo mitró aryamā́
10.126.04	c	yuṣmā́kaṁ śármaṇi priyé syā́ma supraṇītayó 'ti dvíṣaḥ
10.126.05	a	ādityā́so áti srídho váruṇo mitró aryamā́
10.126.05	c	ugrám marúdbhī rudráṁ huveméndram agníṁ svastáyé 'ti dvíṣaḥ
10.126.06	a	nétāra ū ṣú ṇas tiró váruṇo mitró aryamā́
10.126.06	c	áti víśvāni duritā́ rā́jānaś carṣaṇīnā́m áti dvíṣaḥ
10.126.07	a	śunám asmábhyam ūtáye váruṇo mitró aryamā́
10.126.07	c	śárma yachantu saprátha ādityā́so yád ī́mahe áti dvíṣaḥ
10.126.08	a	yáthā ha tyád vasavo gauryàṁ cit padí ṣitā́m ámuñcatā yajatrāḥ
10.126.08	c	evó ṣv àsmán muñcatā vy áṁhaḥ prá tāry agne prataráṁ na ā́yuḥ
10.127.01	a	rā́trī vy àkhyad āyatī́ purutrā́ devy àkṣábhiḥ
10.127.01	c	víśvā ádhi śríyo 'dhita
10.127.02	a	órv àprā ámartyā niváto devy ùdvátaḥ
10.127.02	c	jyótiṣā bādhate támaḥ
10.127.03	a	nír u svásāram askr̥toṣásaṁ devy āā̀yatī́
10.127.03	c	ápéd u hāsate támaḥ
10.127.04	a	sā́ no adyá yásyā vayáṁ ní te yā́mann ávikṣmahi
10.127.04	c	vr̥kṣé ná vasatíṁ váyaḥ
10.127.05	a	ní grā́māso avikṣata ní padvánto ní pakṣíṇaḥ
10.127.05	c	ní śyenā́saś cid arthínaḥ
10.127.06	a	yāváyā vr̥kyàṁ vŕ̥kaṁ yaváya stenám ūrmye
10.127.06	c	áthā naḥ sutárā bhava
10.127.07	a	úpa mā pépiśat támaḥ kr̥ṣṇáṁ vyàktam asthita
10.127.07	c	úṣa r̥ṇéva yātaya
10.127.08	a	úpa te gā́ ivā́karaṁ vr̥ṇīṣvá duhitar divaḥ
10.127.08	c	rā́tri stómaṁ ná jigyúṣe
10.128.01	a	mámāgne várco vihavéṣv astu vayáṁ tvéndhānās tanvàm puṣema
10.128.01	c	máhyaṁ namantām pradíśaś cátasras tváyā́dhyakṣeṇa pŕ̥tanā jayema
10.128.02	a	máma devā́ vihavé santu sárva índravanto marúto víṣṇur agníḥ
10.128.02	c	mámāntárikṣam urúlokam astu máhyaṁ vā́taḥ pavatāṁ kā́me asmín
10.128.03	a	máyi devā́ dráviṇam ā́ yajantām máyy āśī́r astu máyi deváhūtiḥ
10.128.03	c	daívyā hótāro vanuṣanta pū́rvé 'riṣṭāḥ syāma tanvāā̀ suvī́rāḥ
10.128.04	a	máhyaṁ yajantu máma yā́ni havyā́kūtiḥ satyā́ mánaso me astu
10.128.04	c	éno mā́ ní gāṁ katamác canā́háṁ víśve devāso ádhi vocatā naḥ
10.128.05	a	dévīḥ ṣaḷ urvīr urú naḥ kr̥ṇota víśve devāsa ihá vīrayadhvam
10.128.05	c	mā́ hāsmahi prajáyā mā́ tanū́bhir mā́ radhāma dviṣaté soma rājan
10.128.06	a	ágne manyúm pratinudán páreṣām ádabdho gopā́ḥ pári pāhi nas tvám
10.128.06	c	pratyáñco yantu nigútaḥ púnas tè 'maíṣāṁ cittám prabúdhāṁ ví neśat
10.128.07	a	dhātā́ dhātr̥r̥ṇā́m bhúvanasya yás pátir deváṁ trātā́ram abhimātiṣāhám
10.128.07	c	imáṁ yajñám aśvínobhā́ bŕ̥haspátir devā́ḥ pāntu yájamānaṁ nyarthā́t
10.128.08	a	uruvyácā no mahiṣáḥ śárma yaṁsad asmín háve puruhūtáḥ purukṣúḥ
10.128.08	c	sá naḥ prajā́yai haryaśva mr̥ḷayéndra mā́ no rīriṣo mā́ párā dāḥ
10.128.09	a	yé naḥ sapátnā ápa té bhavantv indrāgníbhyām áva bādhāmahe tā́n
10.128.09	c	vásavo rudrā́ ādityā́ uparispŕ̥śam mográṁ céttāram adhirājám akran
10.129.01	a	nā́sad āsīn nó sád āsīt tadā́nīṁ nā́sīd rájo nó vyòmā paró yát
10.129.01	c	kím ā́varīvaḥ kúha kásya śármann ámbhaḥ kím āsīd gáhanaṁ gabhīrám
10.129.02	a	ná mr̥tyúr āsīd amŕ̥taṁ ná tárhi ná rā́tryā áhna āsīt praketáḥ
10.129.02	c	ā́nīd avātáṁ svadháyā tád ékaṁ tásmād dhānyán ná paráḥ kíṁ canā́sa
10.129.03	a	táma āsīt támasā gūḷhám ágre 'praketáṁ saliláṁ sárvam ā idám
10.129.03	c	tuchyénābhv ápihitaṁ yád ā́sīt tápasas tán mahinā́jāyataíkam
10.129.04	a	kā́mas tád ágre sám avartatā́dhi mánaso rétaḥ prathamáṁ yád ā́sīt
10.129.04	c	sató bándhum ásati nír avindan hr̥dí pratī́ṣyā kaváyo manīṣā́
10.129.05	a	tiraścī́no vítato raśmír eṣām adháḥ svid āsī́3d upári svid āsī3t
10.129.05	c	retodhā́ āsan mahimā́na āsan svadhā́ avástāt práyatiḥ parástāt
10.129.06	a	kó addhā́ veda ká ihá prá vocat kúta ā́jātā kúta iyáṁ vísr̥ṣṭiḥ
10.129.06	c	arvā́g devā́ asyá visárjanenā́thā kó veda yáta ābabhū́va
10.129.07	a	iyáṁ vísr̥ṣṭir yáta ābabhū́va yádi vā dadhé yádi vā ná
10.129.07	c	yó asyā́dhyakṣaḥ paramé vyòman só aṅgá veda yádi vā ná véda
10.130.01	a	yó yajñó viśvátas tántubhis tatá ékaśataṁ devakarmébhir ā́yataḥ
10.130.01	c	imé vayanti pitáro yá āyayúḥ prá vayā́pa vayéty āsate taté
10.130.02	a	púmām̐ enaṁ tanuta út kr̥ṇatti púmān ví tatne ádhi nā́ke asmín
10.130.02	c	imé mayū́khā úpa sedur ū sádaḥ sā́māni cakrus tásarāṇy ótave
10.130.03	a	kā́sīt pramā́ pratimā́ kíṁ nidā́nam ā́jyaṁ kím āsīt paridhíḥ ká āsīt
10.130.03	c	chándaḥ kím āsīt prá .ugaṁ kím uktháṁ yád devā́ devám áyajanta víśve
10.130.04	a	agnér gāyatry àbhavat sayúgvoṣṇíhayā savitā́ sám babhūva
10.130.04	c	anuṣṭúbhā sóma ukthaír máhasvān bŕ̥haspáter br̥hatī́ vā́cam āvat
10.130.05	a	virā́ṇ mitrā́váruṇayor abhiśrī́r índrasya triṣṭúb ihá bhāgó áhnaḥ
10.130.05	c	víśvān devā́ñ jágaty ā́ viveśa téna cākḷpra ŕ̥ṣayo manuṣyāā̀ḥ
10.130.06	a	cākl̥pré téna ŕ̥ṣayo manuṣyāā̀ yajñé jāté pitáro naḥ purāṇé
10.130.06	c	páśyan manye mánasā cákṣasā tā́n yá imáṁ yajñám áyajanta pū́rve
10.130.07	a	sahástomāḥ saháchandasa āvŕ̥taḥ sahápramā ŕ̥ṣayaḥ saptá daívyāḥ
10.130.07	c	pū́rveṣām pánthām anudŕ̥śya dhī́rā anvā́lebhire rathyò ná raśmī́n
10.131.01	a	ápa prā́ca indra víśvām̐ amítrān ápā́pāco abhibhūte nudasva
10.131.01	c	ápódīco ápa śūrādharā́ca uraú yáthā táva śárman mádema
10.131.02	a	kuvíd aṅgá yávamanto yávaṁ cid yáthā dā́nty anupūrváṁ viyū́ya
10.131.02	c	ihéhaiṣāṁ kr̥ṇuhi bhójanāni yé barhíṣo námovr̥ktiṁ ná jagmúḥ
10.131.03	a	nahí sthū́ry r̥tuthā́ yātám ásti nótá śrávo vivide saṁgaméṣu
10.131.03	c	gavyánta índraṁ sakhyā́ya víprā aśvāyánto vŕ̥ṣaṇaṁ vājáyantaḥ
10.131.04	a	yuváṁ surā́mam aśvinā námucāv āsuré sácā
10.131.04	c	vipipānā́ śubhas patī índraṁ kármasv āvatam
10.131.05	a	putrám iva pitárāv aśvínobhéndrāváthuḥ kā́vyair daṁsánābhiḥ
10.131.05	c	yát surā́maṁ vy ápibaḥ śácībhiḥ sárasvatī tvā maghavann abhiṣṇak
10.131.06	a	índraḥ sutrā́mā svávām̐ ávobhiḥ sumr̥ḷīkó bhavatu viśvávedāḥ
10.131.06	c	bā́dhatāṁ dvéṣo ábhayaṁ kr̥ṇotu suvī́ryasya pátayaḥ syāma
10.131.07	a	tásya vayáṁ sumataú yajñíyasyā́pi bhadré saumanasé syāma
10.131.07	c	sá sutrā́mā svávām̐ índro asmé ārā́c cid dvéṣaḥ sanutár yuyotu
10.132.01	a	ījānám íd dyaúr gūrtā́vasur ījānám bhū́mir abhí prabhūṣáṇi
10.132.01	c	ījānáṁ devā́v aśvínāv abhí sumnaír avardhatām
10.132.02	a	tā́ vām mitrāvaruṇā dhārayátkṣitī suṣumnéṣitatvátā yajāmasi
10.132.02	c	yuvóḥ krāṇā́ya sakhyaír abhí ṣyāma rakṣásaḥ
10.132.03	a	ádhā cin nú yád dídhiṣāmahe vām abhí priyáṁ rékṇaḥ pátyamānāḥ
10.132.03	c	dadvā́m̐ vā yát púṣyati rékṇaḥ sám v āran nákir asya maghā́ni
10.132.04	a	asā́v anyó asura sūyata dyaús tváṁ víśveṣāṁ varuṇāsi rā́jā
10.132.04	c	mūrdhā́ ráthasya cākan naítā́vataínasāntakadhrúk
10.132.05	a	asmín sv ètác chákapūta éno hité mitré nígatān hanti vīrā́n
10.132.05	c	avór vā yád dhā́t tanū́ṣv ávaḥ priyā́su yajñíyāsv árvā
10.132.06	a	yuvór hí mātā́ditir vicetasā dyaúr ná bhū́miḥ páyasā pupūtáni
10.132.06	c	áva priyā́ didiṣṭana sū́ro ninikta raśmíbhiḥ
10.132.07	a	yuváṁ hy àpnarā́jāv ásīdataṁ tíṣṭhad ráthaṁ ná dhūrṣádaṁ vanarṣádam
10.132.07	c	tā́ naḥ kaṇūkayántīr nr̥médhas tatre áṁhasaḥ sumédhas tatre áṁhasaḥ
10.133.01	a	pró ṣv àsmai purorathám índrāya śūṣám arcata
10.133.01	c	abhī́ke cid ulokakŕ̥t saṁgé samátsu vr̥trahā́smā́kam bodhi coditā́
10.133.01	f	nábhantām anyakéṣāṁ jyākā́ ádhi dhánvasu
10.133.02	a	tváṁ síndhūm̐r ávāsr̥jo .adharā́co áhann áhim
10.133.02	c	aśatrúr indra jajñiṣe víśvam puṣyasi vā́ryaṁ táṁ tvā pári ṣvajāmahe
10.133.02	f	nábhantām anyakéṣāṁ jyākā́ ádhi dhánvasu
10.133.03	a	ví ṣú víśvā árātayo 'ryó naśanta no dhíyaḥ
10.133.03	c	ástāsi śátrave vadháṁ yó na indra jíghāṁsati yā́ te rātír dadír vásu
10.133.03	f	nábhantām anyakéṣāṁ jyākā́ ádhi dhánvasu
10.133.04	a	yó na indrābhíto jáno vr̥kāyúr ādídeśati
10.133.04	c	adhaspadáṁ tám īṁ kr̥dhi vibādhó asi sāsahír
10.133.04	e	nábhantām anyakéṣāṁ jyākā́ ádhi dhánvasu
10.133.05	a	yó na indrābhidā́sati sánābhir yáś ca níṣṭyaḥ
10.133.05	c	áva tásya bálaṁ tira mahī́va dyaúr ádha tmánā
10.133.05	e	nábhantām anyakéṣāṁ jyākā́ ádhi dhánvasu
10.133.06	a	vayám indra tvāyávaḥ sakhitvám ā́ rabhāmahe
10.133.06	c	r̥tásya naḥ pathā́ nayā́ti víśvāni duritā́
10.133.06	e	nábhantām anyakéṣāṁ jyākā́ ádhi dhánvasu
10.133.07	a	asmábhyaṁ sú tvám indra tā́ṁ śikṣa yā́ dóhate práti váraṁ jaritré
10.133.07	c	áchidrodhnī pīpáyad yáthā naḥ sahásradhārā páyasā mahī́ gaúḥ
10.134.01	a	ubhé yád indra ródasī āpaprā́thoṣā́ iva
10.134.01	c	mahā́ntaṁ tvā mahī́nāṁ samrā́jaṁ carṣaṇīnā́ṁ devī́ jánitry ajījanad
10.134.01	f	bhadrā́ jánitry ajījanat
10.134.02	a	áva sma durhaṇāyató mártasya tanuhi sthirám
10.134.02	c	adhaspadáṁ tám īṁ kr̥dhi yó asmā́m̐ ādídeśati devī́ jánitry ajījanad
10.134.02	f	bhadrā́ jánitry ajījanat
10.134.03	a	áva tyā́ br̥hatī́r íṣo viśváścandrā amitrahan
10.134.03	c	śácībhiḥ śakra dhūnuhī́ndra víśvābhir ūtíbhir devī́ jánitry ajījanad
10.134.03	f	bhadrā́ jánitry ajījanat
10.134.04	a	áva yát tváṁ śatakratav índra víśvāni dhūnuṣé
10.134.04	c	rayíṁ ná sunvaté sácā sahasríṇībhir ūtíbhir devī́ jánitry ajījanad
10.134.04	f	bhadrā́ jánitry ajījanat
10.134.05	a	áva svédā ivābhíto víṣvak patantu didyávaḥ
10.134.05	c	dū́rvāyā iva tántavo vy àsmád etu durmatír devī́ jánitry ajījanad
10.134.05	f	bhadrā́ jánitry ajījanat
10.134.06	a	dīrgháṁ hy àṅkuśáṁ yathā śáktim bíbharṣi mantumaḥ
10.134.06	c	pū́rveṇa maghavan padā́jó vayā́ṁ yáthā yamo devī́ jánitry ajījanad
10.134.06	f	bhadrā́ jánitry ajījanat
10.134.07	a	nákir devā minīmasi nákir ā́ yopayāmasi mantraśrútyaṁ carāmasi
10.134.07	c	pakṣébhir apikakṣébhir átrābhí sáṁ rabhāmahe
10.135.01	a	yásmin vr̥kṣé supalāśé devaíḥ sampíbate yamáḥ
10.135.01	c	átrā no viśpátiḥ pitā́ purāṇā́m̐ ánu venati
10.135.02	a	purāṇā́m̐ anuvénantaṁ cárantam pāpáyāmuyā́
10.135.02	c	asūyánn abhy àcākaśaṁ tásmā aspr̥hayam púnaḥ
10.135.03	a	yáṁ kumāra návaṁ rátham acakrám mánasā́kr̥ṇoḥ
10.135.03	c	ékeṣaṁ viśvátaḥ prā́ñcam ápaśyann ádhi tiṣṭhasi
10.135.04	a	yáṁ kumāra prā́vartayo ráthaṁ víprebhyas pári
10.135.04	c	táṁ sā́mā́nu prā́vartata sám itó nāvy ā́hitam
10.135.05	a	káḥ kumārám ajanayad ráthaṁ kó nír avartayat
10.135.05	c	káḥ svit tád adyá no brūyād anudéyī yáthā́bhavat
10.135.06	a	yáthā́bhavad anudéyī táto ágram ajāyata
10.135.06	c	purástād budhná ā́tataḥ paścā́n niráyaṇaṁ kr̥tám
10.135.07	a	idáṁ yamásya sā́danaṁ devamānáṁ yád ucyáte
10.135.07	c	iyám asya dhamyate nāḷī́r ayáṁ gīrbhíḥ páriṣkr̥taḥ
10.136.01	a	keśy àgníṁ keśī́ viṣáṁ keśī́ bibharti ródasī
10.136.01	c	keśī́ víśvaṁ svàr dr̥śé keśī́dáṁ jyótir ucyate
10.136.02	a	múnayo vā́taraśanāḥ piśáṅgā vasate málā
10.136.02	c	vā́tasyā́nu dhrā́jiṁ yanti yád devā́so ávikṣata
10.136.03	a	únmaditā maúneyena vā́tām̐ ā́ tasthimā vayám
10.136.03	c	śárīréd asmā́kaṁ yūyám mártāso abhí paśyatha
10.136.04	a	antárikṣeṇa patati víśvā rūpā́vacā́kaśat
10.136.04	c	múnir devásya devasya saúkr̥tyāya sákhā hitáḥ
10.136.05	a	vā́tasyā́śvo vāyóḥ sákhā́tho devéṣito múniḥ
10.136.05	c	ubhaú samudrā́v ā́ kṣeti yáś ca pū́rva utā́paraḥ
10.136.06	a	apsarásāṁ gandharvā́ṇām mr̥gā́ṇāṁ cáraṇe cáran
10.136.06	c	keśī́ kétasya vidvā́n sákhā svādúr madíntamaḥ
10.136.07	a	vāyúr asmā úpāmanthat pináṣṭi smā kunannamā́
10.136.07	c	keśī́ viṣásya pā́treṇa yád rudréṇā́pibat sahá
10.137.01	a	utá devā ávahitaṁ dévā ún nayathā púnaḥ
10.137.01	c	utā́gaś cakrúṣaṁ devā dévā jīváyathā púnaḥ
10.137.02	a	dvā́v imaú vā́tau vāta ā́ síndhor ā́ parāvátaḥ
10.137.02	c	dákṣaṁ te anyá ā́ vātu párānyó vātu yád rápaḥ
10.137.03	a	ā́ vāta vāhi bheṣajáṁ ví vāta vāhi yád rápaḥ
10.137.03	c	tváṁ hí viśvábheṣajo devā́nāṁ dūtá ī́yase
10.137.04	a	ā́ tvāgamaṁ śáṁtātibhir átho ariṣṭátātibhiḥ
10.137.04	c	dákṣaṁ te bhadrám ā́bhārṣam párā yákṣmaṁ suvāmi te
10.137.05	a	trā́yantām ihá devā́s trā́yatām marútāṁ gaṇáḥ
10.137.05	c	trā́yantāṁ víśvā bhūtā́ni yáthāyám arapā́ ásat
10.137.06	a	ā́pa íd vā́ u bheṣajī́r ā́po amīvacā́tanīḥ
10.137.06	c	ā́paḥ sárvasya bheṣajī́s tā́s te kr̥ṇvantu bheṣajám
10.137.07	a	hástābhyāṁ dáśaśākhābhyāṁ jihvā́ vācáḥ purogavī́
10.137.07	c	anāmayitnúbhyāṁ tvā tā́bhyāṁ tvópa spr̥śāmasi
10.138.01	a	táva tyá indra sakhyéṣu váhnaya r̥tám manvānā́ vy àdardirur valám
10.138.01	c	yátrā daśasyánn uṣáso riṇánn apáḥ kútsāya mánmann ahyàś ca daṁsáyaḥ
10.138.02	a	ávāsr̥jaḥ prasvàḥ śvañcáyo girī́n úd āja usrā́ ápibo mádhu priyám
10.138.02	c	ávardhayo vaníno asya dáṁsasā śuśóca sū́rya r̥tájātayā girā́
10.138.03	a	ví sū́ryo mádhye amucad ráthaṁ divó vidád dāsā́ya pratimā́nam ā́ryaḥ
10.138.03	c	dr̥ḷhā́ni pípror ásurasya māyína índro vy āā̀syac cakr̥vā́m̐ r̥jíśvanā
10.138.04	a	ánādhr̥ṣṭāni dhr̥ṣitó vy āā̀syan nidhī́m̐r ádevām̐ amr̥ṇad ayā́syaḥ
10.138.04	c	māséva sū́ryo vásu púryam ā́ dade gr̥ṇānáḥ śátrūm̐r aśr̥ṇād virúkmatā
10.138.05	a	áyuddhaseno vibhvāā̀ vibhindatā́ dā́śad vr̥trahā́ tújyāni tejate
10.138.05	c	índrasya vájrād abibhed abhiśnáthaḥ prā́krāmac chundhyū́r ájahād uṣā́ ánaḥ
10.138.06	a	etā́ tyā́ te śrútyāni kévalā yád éka ékam ákr̥ṇor ayajñám
10.138.06	c	māsā́ṁ vidhā́nam adadhā ádhi dyávi tváyā víbhinnam bharati pradhím pitā́
10.139.01	a	sū́ryaraśmir hárikeśaḥ purástāt savitā́ jyótir úd ayām̐ ájasram
10.139.01	c	tásya pūṣā́ prasavé yāti vidvā́n sampáśyan víśvā bhúvanāni gopā́ḥ
10.139.02	a	nr̥cákṣā eṣá divó mádhya āsta āpaprivā́n ródasī antárikṣam
10.139.02	c	sá viśvā́cīr abhí caṣṭe ghr̥tā́cīr antarā́ pū́rvam áparaṁ ca ketúm
10.139.03	a	rāyó budhnáḥ saṁgámano vásūnāṁ víśvā rūpā́bhí caṣṭe śácībhiḥ
10.139.03	c	devá iva savitā́ satyádharméndro ná tasthau samaré dhánānām
10.139.04	a	viśvā́vasuṁ soma gandharvám ā́po dadr̥śúṣīs tád r̥ténā vy āā̀yan
10.139.04	c	tád anvávaid índro rārahāṇá āsām pári sū́ryasya paridhī́m̐r apaśyat
10.139.05	a	viśvā́vasur abhí tán no gr̥ṇātu divyó gandharvó rájaso vimā́naḥ
10.139.05	c	yád vā ghā satyám utá yán ná vidmá dhíyo hinvānó dhíya ín no avyāḥ
10.139.06	a	sásnim avindac cáraṇe nadī́nām ápāvr̥ṇod dúro áśmavrajānām
10.139.06	c	prā́sāṁ gandharvó amŕ̥tāni vocad índro dákṣam pári jānād ahī́nām
10.140.01	a	ágne táva śrávo váyo máhi bhrājante arcáyo vibhāvaso
10.140.01	c	bŕ̥hadbhāno śávasā vā́jam ukthyàṁ dádhāsi dāśúṣe kave
10.140.02	a	pāvakávarcāḥ śukrávarcā ánūnavarcā úd iyarṣi bhānúnā
10.140.02	c	putró mātárā vicárann úpāvasi pr̥ṇákṣi ródasī ubhé
10.140.03	a	ū́rjo napāj jātavedaḥ suśastíbhir mándasva dhītíbhir hitáḥ
10.140.03	c	tvé íṣaḥ sáṁ dadhur bhū́rivarpasaś citrótayo vāmájātāḥ
10.140.04	a	irajyánn agne prathayasva jantúbhir asmé rā́yo amartya
10.140.04	c	sá darśatásya vápuṣo ví rājasi pr̥ṇákṣi sānasíṁ krátum
10.140.05	a	iṣkartā́ram adhvarásya prácetasaṁ kṣáyantaṁ rā́dhaso maháḥ
10.140.05	c	rātíṁ vāmásya subhágām mahī́m íṣaṁ dádhāsi sānasíṁ rayím
10.140.06	a	r̥tā́vānam mahiṣáṁ viśvádarśatam agníṁ sumnā́ya dadhire puró jánāḥ
10.140.06	c	śrútkarṇaṁ sapráthastamaṁ tvā girā́ daívyam mā́nuṣā yugā́
10.141.01	a	ágne áchā vadehá naḥ pratyáṅ naḥ sumánā bhava
10.141.01	c	prá no yacha viśas pate dhanadā́ asi nas tvám
10.141.02	a	prá no yachatv aryamā́ prá bhágaḥ prá bŕ̥haspátiḥ
10.141.02	c	prá devā́ḥ prótá sūnŕ̥tā rāyó devī́ dadātu naḥ
10.141.03	a	sómaṁ rā́jānam ávase 'gníṁ gīrbhír havāmahe
10.141.03	c	ādityā́n víṣṇuṁ sū́ryam brahmā́ṇaṁ ca bŕ̥haspátim
10.141.04	a	indravāyū́ bŕ̥haspátiṁ suhávehá havāmahe
10.141.04	c	yáthā naḥ sárva íj jánaḥ sáṁgatyāṁ sumánā ásat
10.141.05	a	aryamáṇam bŕ̥haspátim índraṁ dā́nāya codaya
10.141.05	c	vā́taṁ víṣṇuṁ sárasvatīṁ savitā́raṁ ca vājínam
10.141.06	a	tváṁ no agne agníbhir bráhma yajñáṁ ca vardhaya
10.141.06	c	tváṁ no devátātaye rāyó dā́nāya codaya
10.142.01	a	ayám agne jaritā́ tvé abhūd ápi sáhasaḥ sūno nahy ànyád ásty ā́pyam
10.142.01	c	bhadráṁ hí śárma trivárūtham ásti ta āré híṁsānām ápa didyúm ā́ kr̥dhi
10.142.02	a	pravát te agne jánimā pitūyatáḥ sācī́va víśvā bhúvanā ny r̥̀ñjase
10.142.02	c	prá sáptayaḥ prá saniṣanta no dhíyaḥ puráś caranti paśupā́ iva tmánā
10.142.03	a	utá vā́ u pári vr̥ṇakṣi bápsad bahór agna úlapasya svadhāvaḥ
10.142.03	c	utá khilyā́ urvárāṇām bhavanti mā́ te hetíṁ táviṣīṁ cukrudhāma
10.142.04	a	yád udváto niváto yā́si bápsat pŕ̥thag eṣi pragardhínīva sénā
10.142.04	c	yadā́ te vā́to anuvā́ti śocír vápteva śmáśru vapasi prá bhū́ma
10.142.05	a	práty asya śréṇayo dadr̥śra ékaṁ niyā́nam bahávo ráthāsaḥ
10.142.05	c	bāhū́ yád agne anumármr̥jāno nyàṅṅ uttānā́m anvéṣi bhū́mim
10.142.06	a	út te śúṣmā jihatām út te arcír út te agne śaśamānásya vā́jāḥ
10.142.06	c	úc chvañcasva ní nama várdhamāna ā́ tvādyá víśve vásavaḥ sadantu
10.142.07	a	apā́m idáṁ nyáyanaṁ samudrásya nivéśanam
10.142.07	c	anyáṁ kr̥ṇuṣvetáḥ pánthāṁ téna yāhi váśām̐ ánu
10.142.08	a	ā́yane te parā́yaṇe dū́rvā rohantu puṣpíṇīḥ
10.142.08	c	hradā́ś ca puṇḍárīkāṇi samudrásya gr̥hā́ imé
10.143.01	a	tyáṁ cid átrim r̥tajúram ártham áśvaṁ ná yā́tave
10.143.01	c	kakṣī́vantaṁ yádī púnā ráthaṁ ná kr̥ṇuthó návam
10.143.02	a	tyáṁ cid áśvaṁ ná vājínam areṇávo yám átnata
10.143.02	c	dr̥ḷháṁ granthíṁ ná ví ṣyatam átriṁ yáviṣṭham ā́ rájaḥ
10.143.03	a	nárā dáṁsiṣṭhav átraye śúbhrā síṣāsataṁ dhíyaḥ
10.143.03	c	áthā hí vāṁ divó narā púna stómo ná viśáse
10.143.04	a	cité tád vāṁ surādhasā rātíḥ sumatír aśvinā
10.143.04	c	ā́ yán naḥ sádane pr̥thaú sámane párṣatho narā
10.143.05	a	yuvám bhujyúṁ samudrá ā́ rájasaḥ pārá īṅkhitám
10.143.05	c	yātám áchā patatríbhir nā́satyā sātáye kr̥tam
10.143.06	a	ā́ vāṁ sumnaíḥ śaṁyū́ iva máṁhiṣṭhā víśvavedasā
10.143.06	c	sám asmé bhūṣataṁ narótsaṁ ná pipyúṣīr íṣaḥ
10.144.01	a	ayáṁ hí te ámartya índur átyo ná pátyate
10.144.01	c	dákṣo viśvā́yur vedháse
10.144.02	a	ayám asmā́su kā́vya r̥bhúr vájro dā́svate
10.144.02	c	ayám bibharty ūrdhvákr̥śanam mádam r̥bhúr ná kŕ̥tvyam mádam
10.144.03	a	ghŕ̥ṣuḥ śyenā́ya kŕ̥tvana āsú svā́su váṁsagaḥ
10.144.03	c	áva dīdhed ahīśúvaḥ
10.144.04	a	yáṁ suparṇáḥ parāvátaḥ śyenásya putrá ā́bharat
10.144.04	c	śatácakraṁ yò 'hyò vartaníḥ
10.144.05	a	yáṁ te śyenáś cā́rum avr̥kám padā́bharad aruṇám mānám ándhasaḥ
10.144.05	c	enā́ váyo ví tāry ā́yur jīvása enā́ jāgāra bandhútā
10.144.06	a	evā́ tád índra índunā devéṣu cid dhārayāte máhi tyájaḥ
10.144.06	c	krátvā váyo ví tāry ā́yuḥ sukrato krátvāyám asmád ā́ sutáḥ
10.145.01	a	imā́ṁ khanāmy óṣadhiṁ vīrúdham bálavattamām
10.145.01	c	yáyā sapátnīm bā́dhate yáyā saṁvindáte pátim
10.145.02	a	úttānaparṇe súbhage dévajūte sáhasvati
10.145.02	c	sapátnīm me párā dhama pátim me kévalaṁ kuru
10.145.03	a	úttarāhám uttara úttaréd úttarābhyaḥ
10.145.03	c	áthā sapátnī yā́ mámā́dharā sā́dharābhyaḥ
10.145.04	a	nahy àsyā nā́ma gr̥bhṇā́mi nó asmín ramate jáne
10.145.04	c	párām evá parāvátaṁ sapátnīṁ gamayāmasi
10.145.05	a	ahám asmi sáhamānā́tha tvám asi sāsahíḥ
10.145.05	c	ubhé sáhasvatī bhūtvī́ sapátnīm me sahāvahai
10.145.06	a	úpa te 'dhāṁ sáhamānām abhí tvādhāṁ sáhīyasā
10.145.06	c	mā́m ánu prá te máno vatsáṁ gaúr iva dhāvatu pathā́ vā́r iva dhāvatu
10.146.01	a	áraṇyāny áraṇyāny asaú yā́ préva náśyasi
10.146.01	c	kathā́ grā́maṁ ná pr̥chasi ná tvā bhī́r iva vindatī3m̐
10.146.02	a	vr̥ṣāravā́ya vádate yád upā́vati ciccikáḥ
10.146.02	c	āghāṭíbhir iva dhāváyann araṇyānír mahīyate
10.146.03	a	utá gā́va ivādanty utá véśmeva dr̥śyate
10.146.03	c	utó araṇyāníḥ sāyáṁ śakaṭī́r iva sarjati
10.146.04	a	gā́m aṅgaíṣá ā́ hvayati dā́rv aṅgaíṣó ápāvadhīt
10.146.04	c	vásann araṇyānyā́ṁ sāyám ákrukṣad íti manyate
10.146.05	a	ná vā́ araṇyānír hanty anyáś cén nā́bhigáchati
10.146.05	c	svādóḥ phálasya jagdhvā́ya yathākā́maṁ ní padyate
10.146.06	a	ā́ñjanagandhiṁ surabhím bahvannā́m ákr̥ṣīvalām
10.146.06	c	prā́hám mr̥gā́ṇām mātáram araṇyāním aśaṁsiṣam
10.147.01	a	śrát te dadhāmi prathamā́ya manyávé 'han yád vr̥tráṁ náryaṁ vivér apáḥ
10.147.01	c	ubhé yát tvā bhávato ródasī ánu réjate śúṣmāt pr̥thivī́ cid adrivaḥ
10.147.02	a	tvám māyā́bhir anavadya māyínaṁ śravasyatā́ mánasā vr̥trám ardayaḥ
10.147.02	c	tvā́m ín náro vr̥ṇate gáviṣṭiṣu tvā́ṁ víśvāsu hávyāsv íṣṭiṣu
10.147.03	a	aíṣu cākandhi puruhūta sūríṣu vr̥dhā́so yé maghavann ānaśúr maghám
10.147.03	c	árcanti toké tánaye páriṣṭiṣu medhásātā vājínam áhraye dháne
10.147.04	a	sá ín nú rāyáḥ súbhr̥tasya cākanan mádaṁ yó asya ráṁhyaṁ cíketati
10.147.04	c	tvā́vr̥dho maghavan dāśvàdhvaro makṣū́ sá vā́jam bharate dhánā nŕ̥bhiḥ
10.147.05	a	tváṁ śárdhāya mahinā́ gr̥ṇāná urú kr̥dhi maghavañ chagdhí rāyáḥ
10.147.05	c	tváṁ no mitró váruṇo ná māyī́ pitvó ná dasma dayase vibhaktā́
10.148.01	a	suṣvāṇā́sa indra stumási tvā sasavā́ṁsaś ca tuvinr̥mṇa vā́jam
10.148.01	c	ā́ no bhara suvitáṁ yásya cākán tmánā tánā sanuyāma tvótāḥ
10.148.02	a	r̥ṣvás tvám indra śūra jātó dā́sīr víśaḥ sū́ryeṇa sahyāḥ
10.148.02	c	gúhā hitáṁ gúhyaṁ gūḷhám apsú bibhr̥mási prasrávaṇe ná sómam
10.148.03	a	aryó vā gíro abhy àrca vidvā́n ŕ̥ṣīṇāṁ vípraḥ sumatíṁ cakānáḥ
10.148.03	c	té syāma yé raṇáyanta sómair enótá túbhyaṁ rathoḷha bhakṣaíḥ
10.148.04	a	imā́ bráhmendra túbhyaṁ śaṁsi dā́ nŕ̥bhyo nr̥ṇā́ṁ śūra śávaḥ
10.148.04	c	tébhir bhava sákratur yéṣu cākánn utá trāyasva gr̥ṇatá utá stī́n
10.148.05	a	śrudhī́ hávam indra śūra pŕ̥thyā utá stavase venyásyārkaíḥ
10.148.05	c	ā́ yás te yóniṁ ghr̥távantam ásvār ūrmír ná nímnaír dravayanta vákvāḥ
10.149.01	a	savitā́ yantraíḥ pr̥thivī́m aramṇād askambhané savitā́ dyā́m adr̥ṁhat
10.149.01	c	áśvam ivādhukṣad dhúnim antárikṣam atū́rte baddháṁ savitā́ samudrám
10.149.02	a	yátrā samudrá skabhitó vy aúnad ápāṁ napāt savitā́ tásya veda
10.149.02	c	áto bhū́r áta ā útthitaṁ rájó 'to dyā́vāpr̥thivī́ aprathetām
10.149.03	a	paścédám anyád abhavad yájatram ámartyasya bhúvanasya bhūnā́
10.149.03	c	suparṇó aṅgá savitúr garútmān pū́rvo jātáḥ sá u asyā́nu dhárma
10.149.04	a	gā́va iva grā́maṁ yū́yudhir ivā́śvān vāśréva vatsáṁ sumánā dúhānā
10.149.04	c	pátir iva jāyā́m abhí no ny ètu dhartā́ diváḥ savitā́ viśvávāraḥ
10.149.05	a	híraṇyastūpaḥ savitar yáthā tvāṅgirasó juhvé vā́je asmín
10.149.05	c	evā́ tvā́rcann ávase vándamānaḥ sómasyevāṁśúm práti jāgarāhám
10.150.01	a	sámiddhaś cit sám idhyase devébhyo havyavāhana
10.150.01	c	ādityaí rudraír vásubhir na ā́ gahi mr̥ḷīkā́ya na ā́ gahi
10.150.02	a	imáṁ yajñám idáṁ váco jujuṣāṇá upā́gahi
10.150.02	c	mártāsas tvā samidhāna havāmahe mr̥ḷīkā́ya havāmahe
10.150.03	a	tvā́m u jātávedasaṁ viśvávāraṁ gr̥ṇe dhiyā́
10.150.03	c	ágne devā́m̐ ā́ vaha naḥ priyávratān mr̥ḷīkā́ya priyávratān
10.150.04	a	agnír devó devā́nām abhavat puróhito 'gním manuṣyāā̀ ŕ̥ṣayaḥ sám īdhire
10.150.04	c	agním mahó dhánasātāv aháṁ huve mr̥ḷīkáṁ dhánasātaye
10.150.05	a	agnír átrim bharádvājaṁ gáviṣṭhiram prā́van naḥ káṇvaṁ trasádasyum āhavé
10.150.05	c	agníṁ vásiṣṭho havate puróhito mr̥ḷīkā́ya puróhitaḥ
10.151.01	a	śraddháyāgníḥ sám idhyate śraddháyā hūyate havíḥ
10.151.01	c	śraddhā́m bhágasya mūrdháni vácasā́ vedayāmasi
10.151.02	a	priyáṁ śraddhe dádataḥ priyáṁ śraddhe dídāsataḥ
10.151.02	c	priyám bhojéṣu yájvasv idám ma uditáṁ kr̥dhi
10.151.03	a	yáthā devā́ ásureṣu śraddhā́m ugréṣu cakriré
10.151.03	c	evám bhojéṣu yájvasv asmā́kam uditáṁ kr̥dhi
10.151.04	a	śraddhā́ṁ devā́ yájamānā vāyúgopā úpāsate
10.151.04	c	śraddhā́ṁ hr̥dayyàyā́kūtyā śraddháyā vindate vásu
10.151.05	a	śraddhā́m prātár havāmahe śraddhā́m madhyáṁdinam pári
10.151.05	c	śraddhā́ṁ sū́ryasya nimrúci śráddhe śrád dhāpayehá naḥ
10.152.01	a	śāsá itthā́ mahā́m̐ asy amitrakhādó ádbhutaḥ
10.152.01	c	ná yásya hanyáte sákhā ná jī́yate kádā caná
10.152.02	a	svastidā́ viśás pátir vr̥trahā́ vimr̥dhó vaśī́
10.152.02	c	vŕ̥ṣéndraḥ purá etu naḥ somapā́ abhayaṁkaráḥ
10.152.03	a	ví rákṣo ví mŕ̥dho jahi ví vr̥trásya hánū ruja
10.152.03	c	ví manyúm indra vr̥trahann amítrasyābhidā́sataḥ
10.152.04	a	ví na indra mŕ̥dho jahi nīcā́ yacha pr̥tanyatáḥ
10.152.04	c	yó asmā́m̐ abhidā́saty ádharaṁ gamayā támaḥ
10.152.05	a	ápendra dviṣató mánó 'pa jíjyāsato vadhám
10.152.05	c	ví manyóḥ śárma yacha várīyo yavayā vadhám
10.153.01	a	īṅkháyantīr apasyúva índraṁ jātám úpāsate
10.153.01	c	bhejānā́saḥ suvī́ryam
10.153.02	a	tvám indra bálād ádhi sáhaso jātá ójasaḥ
10.153.02	c	tváṁ vr̥ṣan vŕ̥ṣéd asi
10.153.03	a	tvám indrāsi vr̥trahā́ vy àntárikṣam atiraḥ
10.153.03	c	úd dyā́m astabhnā ójasā
10.153.04	a	tvám indra sajóṣasam arkám bibharṣi bāhvóḥ
10.153.04	c	vájraṁ śíśāna ójasā
10.153.05	a	tvám indrābhibhū́r asi víśvā jātā́ny ójasā
10.153.05	c	sá víśvā bhúva ā́bhavaḥ
10.154.01	a	sóma ékebhyaḥ pavate ghr̥tám éka úpāsate
10.154.01	c	yébhyo mádhu pradhā́vati tā́ṁś cid evā́pi gachatāt
10.154.02	a	tápasā yé anādhr̥ṣyā́s tápasā yé svàr yayúḥ
10.154.02	c	tápo yé cakriré máhas tā́ṁś cid evā́pi gachatāt
10.154.03	a	yé yúdhyante pradháneṣu śū́rāso yé tanūtyájaḥ
10.154.03	c	yé vā sahásradakṣiṇās tā́ṁś cid evā́pi gachatāt
10.154.04	a	yé cit pū́rva r̥tasā́pa r̥tā́vāna r̥tāvŕ̥dhaḥ
10.154.04	c	pitr̥ŕ̥n tápasvato yama tā́ṁś cid evā́pi gachatāt
10.154.05	a	sahásraṇīthāḥ kaváyo yé gopāyánti sū́ryam
10.154.05	c	ŕ̥ṣīn tápasvato yama tapojā́m̐ ápi gachatāt
10.155.01	a	árāyi kā́ṇe víkaṭe giríṁ gacha sadānve
10.155.01	c	śirímbiṭhasya sátvabhis tébhiṣ ṭvā cātayāmasi
10.155.02	a	cattó itáś cattā́mútaḥ sárvā bhrūṇā́ny ārúṣī
10.155.02	c	arāyyàm brahmaṇas pate tī́kṣṇaśr̥ṇgodr̥ṣánn ihi
10.155.03	a	adó yád dā́ru plávate síndhoḥ pāré apūruṣám
10.155.03	c	tád ā́ rabhasva durhaṇo téna gacha parastarám
10.155.04	a	yád dha prā́cīr ájagantóro maṇḍūradhāṇikīḥ
10.155.04	c	hatā́ índrasya śátravaḥ sárve budbudáyāśavaḥ
10.155.05	a	párīmé gā́m aneṣata páry agním ahr̥ṣata
10.155.05	c	devéṣv akrata śrávaḥ ká imā́m̐ ā́ dadharṣati
10.156.01	a	agníṁ hinvantu no dhíyaḥ sáptim āśúm ivājíṣu
10.156.01	c	téna jeṣma dhánaṁ dhanam
10.156.02	a	yáyā gā́ ākárāmahe sénayāgne távotyā́
10.156.02	c	tā́ṁ no hinva magháttaye
10.156.03	a	ā́gne sthūráṁ rayím bhara pr̥thúṁ gómantam aśvínam
10.156.03	c	aṅdhí kháṁ vartáyā paṇím
10.156.04	a	ágne nákṣatram ajáram ā́ sū́ryaṁ rohayo diví
10.156.04	c	dádhaj jyótir jánebhyaḥ
10.156.05	a	ágne ketúr viśā́m asi préṣṭhaḥ śréṣṭha upasthasát
10.156.05	c	bódhā stotré váyo dádhat
10.157.01	a	imā́ nú kam bhúvanā sīṣadhāméndraś ca víśve ca devā́ḥ
10.157.02	a	yajñáṁ ca nas tanvàṁ ca prajā́ṁ cādityaír índraḥ sahá cīkl̥pāti
10.157.03	a	ādityaír índraḥ ságaṇo marúdbhir asmā́kam bhūtv avitā́ tanū́nām
10.157.04	a	hatvā́ya devā́ ásurān yád ā́yan devā́ devatvám abhirákṣamāṇāḥ
10.157.05	a	pratyáñcam arkám anayañ chácībhir ā́d ít svadhā́m iṣirā́m páry apaśyan
10.158.01	a	sū́ryo no divás pātu vā́to antárikṣāt
10.158.01	c	agnír naḥ pā́rthivebhyaḥ
10.158.02	a	jóṣā savitar yásya te háraḥ śatáṁ savā́m̐ árhati
10.158.02	c	pāhí no didyútaḥ pátantyāḥ
10.158.03	a	cákṣur no deváḥ savitā́ cákṣur na utá párvataḥ
10.158.03	c	cákṣur dhātā́ dadhātu naḥ
10.158.04	a	cákṣur no dhehi cákṣuṣe cákṣur vikhyaí tanū́bhyaḥ
10.158.04	c	sáṁ cedáṁ ví ca paśyema
10.158.05	a	susaṁdŕ̥śaṁ tvā vayám práti paśyema sūrya
10.158.05	c	ví paśyema nr̥cákṣasaḥ
10.159.01	a	úd asaú sū́ryo agād úd ayám māmakó bhágaḥ
10.159.01	c	aháṁ tád vidvalā́ pátim abhy àsākṣi viṣāsahíḥ
10.159.02	a	aháṁ ketúr ahám mūrdhā́hám ugrā́ vivā́canī
10.159.02	c	máméd ánu krátum pátiḥ sehānā́yā upā́caret
10.159.03	a	máma putrā́ḥ śatruháṇó 'tho me duhitā́ virā́ṭ
10.159.03	c	utā́hám asmi saṁjayā́ pátyau me ślóka uttamáḥ
10.159.04	a	yénéndro havíṣā kr̥tvy ábhavad dyumny ùttamáḥ
10.159.04	c	idáṁ tád akri devā asapatnā́ kílābhuvam
10.159.05	a	asapatnā́ sapatnaghnī́ jáyanty abhibhū́varī
10.159.05	c	ā́vr̥kṣam anyā́sāṁ várco rā́dho ástheyasām iva
10.159.06	a	sám ajaiṣam imā́ aháṁ sapátnīr abhibhū́varī
10.159.06	c	yáthāhám asyá vīrásya virā́jāni jánasya ca
10.160.01	a	tīvrásyābhívayaso asyá pāhi sarvarathā́ ví hárī ihá muñca
10.160.01	c	índra mā́ tvā yájamānāso anyé ní rīraman túbhyam imé sutā́saḥ
10.160.02	a	túbhyaṁ sutā́s túbhyam u sótvāsas tvā́ṁ gíraḥ śvā́tryā ā́ hvayanti
10.160.02	c	índredám adyá sávanaṁ juṣāṇó víśvasya vidvā́m̐ ihá pāhi sómam
10.160.03	a	yá uśatā́ mánasā sómam asmai sarvahr̥dā́ devákāmaḥ sunóti
10.160.03	c	ná gā́ índras tásya párā dadāti praśastám íc cā́rum asmai kr̥ṇoti
10.160.04	a	ánuspaṣṭo bhavaty eṣó asya yó asmai revā́n ná sunóti sómam
10.160.04	c	nír aratnaú maghávā táṁ dadhāti brahmadvíṣo hanty ánānudiṣṭaḥ
10.160.05	a	aśvāyánto gavyánto vājáyanto hávāmahe tvópagantavā́ u
10.160.05	c	ābhū́ṣantas te sumataú návāyāṁ vayám indra tvā śunáṁ huvema
10.161.01	a	muñcā́mi tvā havíṣā jī́vanāya kám ajñātayakṣmā́d utá rājayakṣmā́t
10.161.01	c	grā́hir jagrā́ha yádi vaitád enaṁ tásyā indrāgnī prá mumuktam enam
10.161.02	a	yádi kṣitā́yur yádi vā páreto yádi mr̥tyór antikáṁ nīā̀ta evá
10.161.02	c	tám ā́ harāmi nírr̥ter upásthād áspārṣam enaṁ śatáśāradāya
10.161.03	a	sahasrākṣéṇa śatáśāradena śatā́yuṣā havíṣā́hārṣam enam
10.161.03	c	śatáṁ yáthemáṁ śarádo náyātī́ndro víśvasya duritásya pārám
10.161.04	a	śatáṁ jīva śarádo várdhamānaḥ śatáṁ hemantā́ñ chatám u vasantā́n
10.161.04	c	śatám indrāgnī́ savitā́ bŕ̥haspátiḥ śatā́yuṣā havíṣemám púnar duḥ
10.161.05	a	ā́hārṣaṁ tvā́vidaṁ tvā púnar ā́gāḥ punarnava
10.161.05	c	sárvāṅga sárvaṁ te cákṣuḥ sárvam ā́yuś ca te 'vidam
10.162.01	a	bráhmaṇāgníḥ saṁvidānó rakṣohā́ bādhatām itáḥ
10.162.01	c	ámīvā yás te gárbhaṁ durṇā́mā yónim āśáye
10.162.02	a	yás te gárbham ámīvā durṇā́mā yónim āśáye
10.162.02	c	agníṣ ṭám bráhmaṇā sahá níṣ kravyā́dam anīnaśat
10.162.03	a	yás te hánti patáyantaṁ niṣatsnúṁ yáḥ sarīsr̥pám
10.162.03	c	jātáṁ yás te jíghāṁsati tám itó nāśayāmasi
10.162.04	a	yás ta ūrū́ viháraty antarā́ dámpatī śáye
10.162.04	c	yóniṁ yó antár āréḷhi tám itó nāśayāmasi
10.162.05	a	yás tvā bhrā́tā pátir bhūtvā́ jāró bhūtvā́ nipádyate
10.162.05	c	prajā́ṁ yás te jíghāṁsati tám itó nāśayāmasi
10.162.06	a	yás tvā svápnena támasā mohayitvā́ nipádyate
10.162.06	c	prajā́ṁ yás te jíghāṁsati tám itó nāśayāmasi
10.163.01	a	akṣī́bhyāṁ te nā́sikābhyāṁ kárṇābhyāṁ chúbukād ádhi
10.163.01	c	yákṣmaṁ śīrṣaṇyàm mastíṣkāj jihvā́yā ví vr̥hāmi te
10.163.02	a	grīvā́bhyas ta uṣṇíhābhyaḥ kī́kasābhyo anūkyāā̀t
10.163.02	c	yákṣmaṁ doṣaṇyàm áṁsābhyām bāhúbhyāṁ ví vr̥hāmi te
10.163.03	a	āntrébhyas te gúdābhyo vaniṣṭhór hŕ̥dayād ádhi
10.163.03	c	yákṣmam mátasnābhyāṁ yaknáḥ plāśíbhyo ví vr̥hāmi te
10.163.04	a	ūrúbhyāṁ te aṣṭhīvádbhyām pā́rṣṇibhyām prápadābhyām
10.163.04	c	yákṣmaṁ śróṇibhyām bhā́sadād bháṁsaso ví vr̥hāmi te
10.163.05	a	méhanād vanaṁkáraṇāl lómabhyas te nakhébhyaḥ
10.163.05	c	yákṣmaṁ sárvasmād ātmánas tám idáṁ ví vr̥hāmi te
10.163.06	a	áṅgād aṅgāl lómno lomno jātám párvaṇi parvaṇi
10.163.06	c	yákṣmaṁ sárvasmād ātmánas tám idáṁ ví vr̥hāmi te
10.164.01	a	ápehi manasas paté 'pa krāma paráś cara
10.164.01	c	paró nírr̥tyā ā́ cakṣva bahudhā́ jī́vato mánaḥ
10.164.02	a	bhadráṁ vaí váraṁ vr̥ṇate bhadráṁ yuñjanti dákṣiṇam
10.164.02	c	bhadráṁ vaivasvaté cákṣur bahutrā́ jī́vato mánaḥ
10.164.03	a	yád āśásā niḥśásābhiśásopārimá jā́grato yát svapántaḥ
10.164.03	c	agnír víśvāny ápa duṣkr̥tā́ny ájuṣṭāny āré asmád dadhātu
10.164.04	a	yád indra brahmaṇas pate 'bhidroháṁ cárāmasi
10.164.04	c	prácetā na āṅgirasó dviṣatā́m pātv áṁhasaḥ
10.164.05	a	ájaiṣmādyā́sanāma cā́bhūmā́nāgaso vayám
10.164.05	c	jāgratsvapnáḥ saṁkalpáḥ pāpó yáṁ dviṣmás táṁ sá r̥chatu
10.164.05	e	yó no dvéṣṭi tám r̥chatu
10.165.01	a	dévāḥ kapóta iṣitó yád ichán dūtó nírr̥tyā idám ājagā́ma
10.165.01	c	tásmā arcāma kr̥ṇávāma níṣkr̥tiṁ śáṁ no astu dvipáde śáṁ cátuṣpade
10.165.02	a	śiváḥ kapóta iṣitó no astv anāgā́ devāḥ śakunó gr̥héṣu
10.165.02	c	agnír hí vípro juṣátāṁ havír naḥ pári hetíḥ pakṣíṇī no vr̥ṇaktu
10.165.03	a	hetíḥ pakṣíṇī ná dabhāty asmā́n āṣṭryā́m padáṁ kr̥ṇute agnidhā́ne
10.165.03	c	śáṁ no góbhyaś ca púruṣebhyaś cāstu mā́ no hiṁsīd ihá devāḥ kapótaḥ
10.165.04	a	yád úlūko vádati moghám etád yát kapótaḥ padám agnaú kr̥ṇóti
10.165.04	c	yásya dūtáḥ práhita eṣá etát tásmai yamā́ya námo astu mr̥tyáve
10.165.05	a	r̥cā́ kapótaṁ nudata praṇódam íṣam mádantaḥ pári gā́ṁ nayadhvam
10.165.05	c	saṁyopáyanto duritā́ni víśvā hitvā́ na ū́rjam prá patāt pátiṣṭhaḥ
10.166.01	a	r̥ṣabhám mā samānā́nāṁ sapátnānāṁ viṣāsahím
10.166.01	c	hantā́raṁ śátrūṇāṁ kr̥dhi virā́jaṁ gópatiṁ gávām
10.166.02	a	ahám asmi sapatnahéndra ivā́riṣṭo ákṣataḥ
10.166.02	c	adháḥ sapátnā me padór imé sárve abhíṣṭhitāḥ
10.166.03	a	átraivá vó 'pi nahyāmy ubhé ā́rtnī iva jyáyā
10.166.03	c	vā́cas pate ní ṣedhemā́n yáthā mád ádharaṁ vádān
10.166.04	a	abhibhū́r ahám ā́gamaṁ viśvákarmeṇa dhā́mnā
10.166.04	c	ā́ vaś cittám ā́ vo vratám ā́ vo 'háṁ sámitiṁ dade
10.166.05	a	yogakṣemáṁ va ādā́yāhám bhūyāsam uttamá ā́ vo mūrdhā́nam akramīm
10.166.05	d	adhaspadā́n ma úd vadata maṇḍū́kā ivodakā́n maṇḍū́kā udakā́d iva
10.167.01	a	túbhyedám indra pári ṣicyate mádhu tváṁ sutásya kaláśasya rājasi
10.167.01	c	tváṁ rayím puruvī́rām u nas kr̥dhi tváṁ tápaḥ paritápyājayaḥ svàḥ
10.167.02	a	svarjítam máhi mandānám ándhaso hávāmahe pári śakráṁ sutā́m̐ úpa
10.167.02	c	imáṁ no yajñám ihá bodhy ā́ gahi spŕ̥dho jáyantam maghávānam īmahe
10.167.03	a	sómasya rā́jño váruṇasya dhármaṇi bŕ̥haspáter ánumatyā u śármaṇi
10.167.03	c	távāhám adyá maghavann úpastutau dhā́tar vídhātaḥ kaláśām̐ abhakṣayam
10.167.04	a	prásūto bhakṣám akaraṁ carā́v ápi stómaṁ cemám prathamáḥ sūrír ún mr̥je
10.167.04	c	suté sāténa yády ā́gamaṁ vām práti viśvāmitrajamadagnī dáme
10.168.01	a	vā́tasya nú mahimā́naṁ ráthasya rujánn eti stanáyann asya ghóṣaḥ
10.168.01	c	divispŕ̥g yāty aruṇā́ni kr̥ṇvánn utó eti pr̥thivyā́ reṇúm ásyan
10.168.02	a	sám prérate ánu vā́tasya viṣṭhā́ aínaṁ gachanti sámanaṁ ná yóṣāḥ
10.168.02	c	tā́bhiḥ sayúk saráthaṁ devá īyate 'syá víśvasya bhúvanasya rā́jā
10.168.03	a	antárikṣe pathíbhir ī́yamāno ná ní viśate katamác canā́haḥ
10.168.03	c	apā́ṁ sákhā prathamajā́ r̥tā́vā kvà svij jātáḥ kúta ā́ babhūva
10.168.04	a	ātmā́ devā́nām bhúvanasya gárbho yathāvaśáṁ carati devá eṣáḥ
10.168.04	c	ghóṣā íd asya śr̥ṇvire ná rūpáṁ tásmai vā́tāya havíṣā vidhema
10.169.01	a	mayobhū́r vā́to abhí vātūsrā́ ū́rjasvatīr óṣadhīr ā́ riśantām
10.169.01	c	pī́vasvatīr jīvádhanyāḥ pibantv avasā́ya padváte rudra mr̥ḷa
10.169.02	a	yā́ḥ sárūpā vírūpā ékarūpā yā́sām agnír íṣṭyā nā́māni véda
10.169.02	c	yā́ áṅgirasas tápasehá cakrús tā́bhyaḥ parjanya máhi śárma yacha
10.169.03	a	yā́ devéṣu tanvàm aírayanta yā́sāṁ sómo víśvā rūpā́ṇi véda
10.169.03	c	tā́ asmábhyam páyasā pínvamānāḥ prajā́vatīr indra goṣṭhé rirīhi
10.169.04	a	prajā́patir máhyam etā́ rárāṇo víśvair devaíḥ pitŕ̥bhiḥ saṁvidānáḥ
10.169.04	c	śivā́ḥ satī́r úpa no goṣṭhám ā́kas tā́sāṁ vayám prajáyā sáṁ sadema
10.170.01	a	vibhrā́ḍ br̥hát pibatu somyám mádhv ā́yur dádhad yajñápatāv ávihrutam
10.170.01	c	vā́tajūto yó abhirákṣati tmánā prajā́ḥ pupoṣa purudhā́ ví rājati
10.170.02	a	vibhrā́ḍ br̥hát súbhr̥taṁ vājasā́tamaṁ dhárman divó dharúṇe satyám árpitam
10.170.02	c	amitrahā́ vr̥trahā́ dasyuhántamaṁ jyótir jajñe asurahā́ sapatnahā́
10.170.03	a	idáṁ śréṣṭhaṁ jyótiṣāṁ jyótir uttamáṁ viśvajíd dhanajíd ucyate br̥hát
10.170.03	c	viśvabhrā́ḍ bhrājó máhi sū́ryo dr̥śá urú paprathe sáha ójo ácyutam
10.170.04	a	vibhrā́jañ jyótiṣā svàr ágacho rocanáṁ diváḥ
10.170.04	c	yénemā́ víśvā bhúvanāny ā́bhr̥tā viśvákarmaṇā viśvádevyāvatā
10.171.01	a	tváṁ tyám iṭáto rátham índra prā́vaḥ sutā́vataḥ
10.171.01	c	áśr̥ṇoḥ somíno hávam
10.171.02	a	tvám makhásya dódhataḥ śíró 'va tvacó bharaḥ
10.171.02	c	ágachaḥ somíno gr̥hám
10.171.03	a	tváṁ tyám indra mártyam āstrabudhnā́ya venyám
10.171.03	c	múhuḥ śrathnā manasyáve
10.171.04	a	tváṁ tyám indra sū́ryam paścā́ sántam purás kr̥dhi
10.171.04	c	devā́nāṁ cit tiró váśam
10.172.01	a	ā́ yāhi vánasā sahá gā́vaḥ sacanta vartaníṁ yád ū́dhabhiḥ
10.172.02	a	ā́ yāhi vásvyā dhiyā́ máṁhiṣṭho jārayánmakhaḥ sudā́nubhiḥ
10.172.03	a	pitubhŕ̥to ná tántum ít sudā́navaḥ práti dadhmo yájāmasi
10.172.04	a	uṣā́ ápa svásus támaḥ sáṁ vartayati vartaníṁ sujātátā
10.173.01	a	ā́ tvāhārṣam antár edhi dhruvás tiṣṭhā́vicācaliḥ
10.173.01	c	víśas tvā sárvā vāñchantu mā́ tvád rāṣṭrám ádhi bhraśat
10.173.02	a	ihaívaídhi mā́pa cyoṣṭhāḥ párvata ivā́vicācaliḥ
10.173.02	c	índra ivehá dhruvás tiṣṭhehá rāṣṭrám u dhāraya
10.173.03	a	imám índro adīdharad dhruváṁ dhruvéṇa havíṣā
10.173.03	c	tásmai sómo ádhi bravat tásmā u bráhmaṇas pátiḥ
10.173.04	a	dhruvā́ dyaúr dhruvā́ pr̥thivī́ dhruvā́saḥ párvatā imé
10.173.04	c	dhruváṁ víśvam idáṁ jágad dhruvó rā́jā viśā́m ayám
10.173.05	a	dhruváṁ te rā́jā váruṇo dhruváṁ devó bŕ̥haspátiḥ
10.173.05	c	dhruváṁ ta índraś cāgníś ca rāṣṭráṁ dhārayatāṁ dhruvám
10.173.06	a	dhruváṁ dhruvéṇa havíṣābhí sómam mr̥śāmasi
10.173.06	c	átho ta índraḥ kévalīr víśo balihŕ̥tas karat
10.174.01	a	abhīvarténa havíṣā yénéndro abhivāvr̥té
10.174.01	c	ténāsmā́n brahmaṇas pate 'bhí rāṣṭrā́ya vartaya
10.174.02	a	abhivŕ̥tya sapátnān abhí yā́ no árātayaḥ
10.174.02	c	abhí pr̥tanyántaṁ tiṣṭhābhí yó na irasyáti
10.174.03	a	abhí tvā deváḥ savitā́bhí sómo avīvr̥tat
10.174.03	c	abhí tvā víśvā bhūtā́ny abhīvartó yáthā́sasi
10.174.04	a	yénéndro havíṣā kr̥tvy ábhavad dyumny ùttamáḥ
10.174.04	c	idáṁ tád akri devā asapatnáḥ kílābhuvam
10.174.05	a	asapatnáḥ sapatnahā́bhírāṣṭro viṣāsahíḥ
10.174.05	c	yáthāhám eṣām bhūtā́nāṁ virā́jāni jánasya ca
10.175.01	a	prá vo grāvāṇaḥ savitā́ deváḥ suvatu dhármaṇā
10.175.01	c	dhūrṣú yujyadhvaṁ sunutá
10.175.02	a	grā́vāṇo ápa duchúnām ápa sedhata durmatím
10.175.02	c	usrā́ḥ kartana bheṣajám
10.175.03	a	grā́vāṇa úpareṣv ā́ mahīyánte sajóṣasaḥ
10.175.03	c	vŕ̥ṣṇe dádhato vŕ̥ṣṇyam
10.175.04	a	grā́vāṇaḥ savitā́ nú vo deváḥ suvatu dhármaṇā
10.175.04	c	yájamānāya sunvaté
10.176.01	a	prá sūnáva r̥bhūṇā́m br̥hán navanta vr̥jánā
10.176.01	c	kṣā́mā yé viśvádhāyasó 'śnan dhenúṁ ná mātáram
10.176.02	a	prá deváṁ devyā́ dhiyā́ bháratā jātávedasam
10.176.02	c	havyā́ no vakṣad ānuṣák
10.176.03	a	ayám u ṣyá prá devayúr hótā yajñā́ya nīyate
10.176.03	c	rátho ná yór abhī́vr̥to ghŕ̥ṇīvāñ cetati tmánā
10.176.04	a	ayám agnír uruṣyaty amŕ̥tād iva jánmanaḥ
10.176.04	c	sáhasaś cid sáhīyān devó jīvā́tave kr̥táḥ
10.177.01	a	pataṁgám aktám ásurasya māyáyā hr̥dā́ paśyanti mánasā vipaścítaḥ
10.177.01	c	samudré antáḥ kaváyo ví cakṣate márīcīnām padám ichanti vedhásaḥ
10.177.02	a	pataṁgó vā́cam mánasā bibharti tā́ṁ gandharvò 'vadad gárbhe antáḥ
10.177.02	c	tā́ṁ dyótamānāṁ svaryàm manīṣā́m r̥tásya padé kaváyo ní pānti
10.177.03	a	ápaśyaṁ gopā́m ánipadyamānam ā́ ca párā ca pathíbhiś cárantam
10.177.03	c	sá sadhrī́cīḥ sá víṣūcīr vásāna ā́ varīvarti bhúvaneṣv antáḥ
10.178.01	a	tyám ū ṣú vājínaṁ devájūtaṁ sahā́vānaṁ tarutā́raṁ ráthānām
10.178.01	c	áriṣṭanemim pr̥tanā́jam āśúṁ svastáye tā́rkṣyam ihā́ huvema
10.178.02	a	índrasyeva rātím ājóhuvānāḥ svastáye nā́vam ivā́ ruhema
10.178.02	c	úrvī ná pŕ̥thvī báhule gábhīre mā́ vām étau mā́ páretau riṣāma
10.178.03	a	sadyáś cid yáḥ śávasā páñca kr̥ṣṭī́ḥ sū́rya iva jyótiṣāpás tatā́na
10.178.03	c	sahasrasā́ḥ śatasā́ asya ráṁhir ná smā varante yuvatíṁ ná śáryām
10.179.01	a	út tiṣṭhatā́va paśyaténdrasya bhāgám r̥tvíyam
10.179.01	c	yádi śrātó juhótana yády áśrāto mamattána
10.179.02	a	śrātáṁ havír ó ṣv .ìndra prá yāhi jagā́ma sū́ro ádhvano vímadhyam
10.179.02	c	pári tvāsate nidhíbhiḥ sákhāyaḥ kulapā́ ná vrājápatiṁ cárantam
10.179.03	a	śrātám manya ū́dhani śrātám agnaú súśrātam manye tád r̥táṁ návīyaḥ
10.179.03	c	mā́dhyaṁdinasya sávanasya dadhnáḥ píbendra vajrin purukr̥j juṣāṇáḥ
10.180.01	a	prá sasāhiṣe puruhūta śátrūñ jyéṣṭhas te śúṣma ihá rātír astu
10.180.01	c	índrā́ bhara dákṣiṇenā vásūni pátiḥ síndhūnām asi revátīnām
10.180.02	a	mr̥gó ná bhīmáḥ kucaró giriṣṭhā́ḥ parāváta ā́ jaganthā párasyāḥ
10.180.02	c	sr̥káṁ saṁśā́ya pavím indra tigmáṁ ví śátrūn tāḷhi ví mŕ̥dho nudasva
10.180.03	a	índra kṣatrám abhí vāmám ójó 'jāyathā vr̥ṣabha carṣaṇīnā́m
10.180.03	c	ápānudo jánam amitrayántam urúṁ devébhyo akr̥ṇor ulokám
10.181.01	a	práthaś ca yásya sapráthaś ca nā́mā́nuṣṭubhasya havíṣo havír yát
10.181.01	c	dhātúr dyútānāt savitúś ca víṣṇo rathaṁtarám ā́ jabhārā vásiṣṭhaḥ
10.181.02	a	ávindan té átihitaṁ yád ā́sīd yajñásya dhā́ma paramáṁ gúhā yát
10.181.02	c	dhātúr dyútānāt savitúś ca víṣṇor bharádvājo br̥hád ā́ cakre agnéḥ
10.181.03	a	tè 'vindan mánasā dī́dhyānā yáju ṣkannám prathamáṁ devayā́nam
10.181.03	c	dhātúr dyútānāt savitúś ca víṣṇor ā́ sū́ryād abharan gharmám eté
10.182.01	a	bŕ̥haspátir nayatu durgáhā tiráḥ púnar neṣad agháśaṁsāya mánma
10.182.01	c	kṣipád áśastim ápa durmatíṁ hann áthā karad yájamānāya śáṁ yóḥ
10.182.02	a	nárāśáṁso no 'vatu prayājé śáṁ no astv anuyājó háveṣu
10.182.02	c	kṣipád áśastim ápa durmatíṁ hann áthā karad yájamānāya śáṁ yóḥ
10.182.03	a	tápurmūrdhā tapatu rakṣáso yé brahmadvíṣaḥ śárave hántavā́ u
10.182.03	c	kṣipád áśastim ápa durmatíṁ hann áthā karad yájamānāya śáṁ yóḥ
10.183.01	a	ápaśyaṁ tvā mánasā cékitānaṁ tápaso jātáṁ tápaso víbhūtam
10.183.01	c	ihá prajā́m ihá rayíṁ rárāṇaḥ prá jāyasva prajáyā putrakāma
10.183.02	a	ápaśyaṁ tvā mánasā dī́dhyānāṁ svā́yāṁ tanū́ ŕ̥tvye nā́dhamānām
10.183.02	c	úpa mā́m uccā́ yuvatír babhūyāḥ prá jāyasva prajáyā putrakāme
10.183.03	a	aháṁ gárbham adadhām óṣadhīṣv aháṁ víśveṣu bhúvaneṣv antáḥ
10.183.03	c	ahám prajā́ ajanayam pr̥thivyā́m aháṁ jánibhyo aparī́ṣu putrā́n
10.184.01	a	víṣṇur yóniṁ kalpayatu tváṣṭā rūpā́ṇi piṁśatu
10.184.01	c	ā́ siñcatu prajā́patir dhātā́ gárbhaṁ dadhātu te
10.184.02	a	gárbhaṁ dhehi sinīvāli gárbhaṁ dhehi sarasvati
10.184.02	c	gárbhaṁ te aśvínau devā́v ā́ dhattām púṣkarasrajā
10.184.03	a	hiraṇyáyī aráṇī yáṁ nirmánthato aśvínā
10.184.03	c	táṁ te gárbhaṁ havāmahe daśamé māsí sū́tave
10.185.01	a	máhi trīṇā́m ávo 'stu dyukṣám mitrásyāryamṇáḥ
10.185.01	c	durādhárṣaṁ váruṇasya
10.185.02	a	nahí téṣām amā́ caná nā́dhvasu vāraṇéṣu
10.185.02	c	ī́śe ripúr agháśaṁsaḥ
10.185.03	a	yásmai putrā́so áditeḥ prá jīváse mártyāya
10.185.03	c	jyótir yáchanty ájasram
10.186.01	a	vā́ta ā́ vātu bheṣajáṁ śambhú mayobhú no hr̥dé
10.186.01	c	prá ṇa ā́yūṁṣi tāriṣat
10.186.02	a	utá vāta pitā́si na utá bhrā́totá naḥ sákhā
10.186.02	c	sá no jīvā́tave kr̥dhi
10.186.03	a	yád adó vāta te gr̥hè 'mŕ̥tasya nidhír hitáḥ
10.186.03	c	táto no dehi jīváse
10.187.01	a	prā́gnáye vā́cam īraya vr̥ṣabhā́ya kṣitīnā́m
10.187.01	c	sá naḥ parṣad áti dvíṣaḥ
10.187.02	a	yáḥ párasyāḥ parāvátas tiró dhánvātirócate
10.187.02	c	sá naḥ parṣad áti dvíṣaḥ
10.187.03	a	yó rákṣāṁsi nijū́rvati vŕ̥ṣā śukréṇa śocíṣā
10.187.03	c	sá naḥ parṣad áti dvíṣaḥ
10.187.04	a	yó víśvābhí vipáśyati bhúvanā sáṁ ca páśyati
10.187.04	c	sá naḥ parṣad áti dvíṣaḥ
10.187.05	a	yó asyá pāré rájasaḥ śukró agnír ájāyata
10.187.05	c	sá naḥ parṣad áti dvíṣaḥ
10.188.01	a	prá nūnáṁ jātávedasam áśvaṁ hinota vājínam
10.188.01	c	idáṁ no barhír āsáde
10.188.02	a	asyá prá jātávedaso vípravīrasya mīḷhúṣaḥ
10.188.02	c	mahī́m iyarmi suṣṭutím
10.188.03	a	yā́ rúco jātávedaso devatrā́ havyavā́hanīḥ
10.188.03	c	tā́bhir no yajñám invatu
10.189.01	a	ā́yáṁ gaúḥ pŕ̥śnir akramīd ásadan mātáram puráḥ
10.189.01	c	pitáraṁ ca prayán svàḥ
10.189.02	a	antáś carati rocanā́syá prāṇā́d apānatī́
10.189.02	c	vy àkhyan mahiṣó dívam
10.189.03	a	triṁśád dhā́ma ví rājati vā́k pataṁgā́ya dhīyate
10.189.03	c	práti vástor áha dyúbhiḥ
10.190.01	a	r̥táṁ ca satyáṁ cābhīā̀ddhāt tápasó 'dhy ajāyata
10.190.01	c	táto rā́try ajāyata tátaḥ samudró arṇaváḥ
10.190.02	a	samudrā́d arṇavā́d ádhi saṁvatsaró ajāyata
10.190.02	c	ahorātrā́ṇi vidádhad víśvasya miṣató vaśī́
10.190.03	a	sūryācandramásau dhātā́ yathāpūrvám akalpayat
10.190.03	c	dívaṁ ca pr̥thivī́ṁ cāntárikṣam átho svàḥ
10.191.01	a	sáṁ sam íd yuvase vr̥ṣann ágne víśvāny aryá ā́
10.191.01	c	iḷás padé sám idhyase sá no vásūny ā́ bhara
10.191.02	a	sáṁ gachadhvaṁ sáṁ vadadhvaṁ sáṁ vo mánāṁsi jānatām
10.191.02	c	devā́ bhāgáṁ yáthā pū́rve saṁjānānā́ upā́sate
10.191.03	a	samānó mántraḥ sámitiḥ samānī́ samānám mánaḥ sahá cittám eṣām
10.191.03	c	samānám mántram abhí mantraye vaḥ samānéna vo havíṣā juhomi
10.191.04	a	samānī́ va ā́kūtiḥ samānā́ hŕ̥dayāni vaḥ
10.191.04	c	samānám astu vo máno yáthā vaḥ súsahā́sati